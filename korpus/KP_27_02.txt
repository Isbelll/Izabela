Marcowe działania w Świetlicy KP w Trójmieście rozpoczynamy w okolicach Międzynarodowego Dnia Kobiet, a nasze pierwsze inicjatywy w tym miesiącu łączą się ściśle z obchodami tego święta. Na początek Świetlica Krytyki Politycznej w Trójmieście włącza się w feministyczny, celebrujący i poddający pod dyskusję szeroko pojętą kobiecość weekend. W sobotę 7 marca w ramach Festiwalu Zatoka Kobiet w sopockiej Zatoce Sztuki odbędzie się szereg spotkań i debat. Pośród licznych stoisk organizacji pozarządowych można będzie odnaleźć także materiały Trójmiejskiej Akcji Kobiecej oraz spotkać przedstawicielki m.in. Krytyki Politycznej, NEWW, Tolerado i WAGI. Odbędą się również warsztaty „TAK, odważę się!” poświęcone angażowaniu się w działania społeczne. Niedziela, 8 marca to przede wszystkim dzień przygotowywanej od kilku miesięcy MANIFY idącej również pod hasłem „TAK, odważę się!”
Kolejne wydarzenie Świetlica Krytyki Politycznej w Trójmieście adresuje do młodszych odbiorców i odbiorczyń. Spotkania w cyklu Porozmawiajmy jak filozofowie odbędą się 10 i 30 marca. Karol Seweryn zaprasza gimnazjalistki i gimnazjalistów do dyskusji na tematy filozoficzne. Udział w spotkaniach jest bezpłatny. Chęć udziału prosimy zgłaszać mailowo na adres trójmiasto[at]poczta.krytykapolityczna.pl albo telefonicznie: 58 304 75 22 (pon. –  pt. w godz.13.00-17.00).
Druga połowa marca stoi pod znakiem różnorodnych debat, spotkań z twórcami i osobami prowadzącymi aktywną działalność samorządową lub polityczną.
We wtorek 17 marca o godz. 18.00. zapraszamy do nas na debatę pod hasłem: Ciało – transformacje/modyfikacje. Spotkanie rozpoczniemy od pokazu kilku filmów z cyklu Artyści w sieci, w ramach którego Agnieszka Ziółkowska odbyła rozmowy z twórcami i twórczyniami nurtu sztuki krytycznej (m.in. Pawłem Althamerem, Martą Deskur czy Anną Baumgart). Po projekcji dyskusję z socjolożką dr Anną Kłonkowską (UG) oraz dwojgiem artystów: Grzegorzem Klamanem i Iwoną Zając poprowadzi dr Monika Bokiniec z Instytutu Filozofii, Socjologii i Dziennikarstwa UG. Przed debatą wszystkie zainteresowane osoby zachęcamy do obejrzenia bieżących wystaw naszych gości. Jeszcze do 23 marca w gdańskim Żaku można oglądać Cud ciężkiej pracy Iwony Zając, zaś osobom posiadającym nieco więcej czasu proponujemy wizytę w oddziale Bałtyckiej Galerii Sztuki Współczesnej w Słupsku, gdzie do 10 kwietnia panuje Rewolucja u bram Grzegorza Klamana. Motyw metamorfoz/modyfikacji cielesnych jest na obu wystawach marginalnie obecny, ale jest on zarazem wyraźnie obecny w traktowanej szerzej twórczości obojga artystów.
Debata 17 marca jest zarazem zapowiedzią konferencji z partnerskim udziałem Świetlicy Krytyki Politycznej w Trójmieście. W dniach 21-22 marca, czyli w przedostatni weekend miesiąca na Wydziale Filologicznym Uniwersytetu Gdańskiego odbędzie się konferencja Ciało i ponowoczesność – kulturowe i antropologiczne wizje cielesności. Studencko-doktorancką sesję organizuje Pracownia Badań nad Snem, Pamięcią i Wyobraźnią IFP UG. Oprócz szeregu wystąpień konferencyjnych przewidziano pokaz filmów Artura Żmijewskiego, który odbędzie się w sobotę, 21 marca o godzinie 18.30. Projekcję poprzedzi prelekcja artysty, a po pokazie organizatorzy zapraszają na debatę z udziałem badaczy IFP UG: prof. Zbigniewa Majchrowskiego i dr hab. Małgorzaty Jarmułowicz (w roli moderatorki) oraz prof. Grzegorza Klamana z Akademii Sztuk Pięknych.
Pomiędzy debatami kładącymi nacisk na artystyczne wykorzystanie socjologicznych, filozoficznych czy biotechnologicznych teorii na temat cielesności zapraszamy do Świetlicy na spotkanie dotyczące bieżącego i przyszłego profilu działalności Rad Dzielnic.
W środę, 18 marca o godzinie 18.00. dr Marcin Gerwin z Sopockiej Inicjatywy Rozwojowej poprowadzi otwartą debatę na temat: Jaka przyszłość dla rad dzielnic?. Wydarzenie odbędzie się kilka dni przed kolejnymi wyborami do rad dzielnic. Do rozmowy o kompetencjach Rad, możliwościach ożywczej zmiany, celach i założeniach na przyszłość, zaprosimy przedstawicieli Rady Miasta Gdańska oraz kandydatów w bieżących wyborach do rad dzielnic. Liczymy na udział mieszkańców i mieszkanek Gdańska. Jak zauważył Marcin Gerwin: „Kompetencje rad dzielnic w Gdańsku są nadzwyczaj skromne. W ubiegłym roku odebrano im nawet możliwość opiniowania miejscowych planów zagospodarowania przestrzennego, choć jest to jedna z najbardziej podstawowych kwestii, jakimi powinny się zajmować.”
Perspektywę kształtu samorządu i rad dzielnic poszerzymy o szerszą refleksję na temat zmian na scenie politycznej, zapraszając w poniedziałek, 23 marca o godzinie 18.00. na spotkanie z kandydatką Partii Kobiet na Urząd Prezydenta RP, Iwoną Piątek. Przewodnicząca Partii Kobiet jest z wykształcenia socjolożką, posiadającą doświadczenie m.in. w zarządzaniu nieruchomościami członkinią Rady Programowej Kongresu Kobiet. Spotkanie z Iwoną Piątek, które poprowadzi Elżbieta Rutkowska oraz dr Anna Strzałkowska – badaczka i dydaktyczka z Uniwersytetu Gdańskiego, a zarazem przewodnicząca Stowarzyszenia na rzecz osób LGBT Tolerado – jest kolejnym spośród tegorocznych debat z udziałem uznanych polityczek, które w lutym rozpoczęło spotkanie z Barbarą Nowacką.
Ostatnia spośród naszych marcowych propozycji to prawdziwa gratka dla kinomanów.
Świetlica Krytyki Politycznej w Trójmieście będzie w dniach 24-25 marca gościć wybitną dokumentalistkę, Agnieszkę Arnold. Reżyserka wielu pamiętnych produkcji, m.in. pogłębiających dyskusję o Jedwabnem Sąsiadów oraz autorskiego portretu ikony polskiej humanistyki – Buntu Janion odwiedzi Gdańsk po dłuższej przerwie. We wtorek 24 marca o godzinie 19.00. odbędzie się pokaz fragmentów nieprezentowanego dotąd publicznie cyklu Niepodległość bez cenzury, a po filmie rozmowę z reżyserką poprowadzi filmoznawczyni, dr Grażyna Świętochowska z Katedry Kulturoznawstwa Uniwersytetu Gdańskiego. Niepodległość bez cenzury opiera się na serii wielowątkowych, zajmujących rozmów z Karolem Modzelewskim i stanowi wnikliwy wgląd w meandry schyłku PRLu i mniej oczywiste skutki przełomu. Jest to jednocześnie portret niepokornego intelektualisty patrzącego szeroko i dogłębnie analizującego różne oblicza działań rewolucyjnych i ich konsekwencje.
Kolejnego dnia, w środę, 25 marca, tym razem o 18.30., zapraszamy na kolejne, całkiem odrębne spotkanie z Agnieszką Arnold. Reżyserka „Sąsiadów” poprowadzi tego dnia spotkanie warsztatowe pod hasłem: Etyka dokumentalisty. Ogromnym walorem spotkania będzie również premierowy pokaz najnowszego filmu Agnieszki Arnold Moje obrazy są trochę szare. Udział w spotkaniu jest bezpłatny, ma ono jednak w założeniach charakter bardziej kameralny niż wtorkowy pokaz. Chętne do udziału w warsztatach osoby prosimy o wcześniejsze zapisy na adres trojmiasto[at]poczta.krytykapolityczna.pl. Pierwszeństwo udziału w spotkaniu mają studenci i studentki, jednak w miarę wolnych miejsc umożliwiamy w nim także udział innym osobom.