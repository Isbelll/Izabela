Czym innym jest tęcza Boża, a czym innym flaga LGBT. Te dwa symbole nie tylko nie mają ze sobą nic wspólnego, ale stoją po przeciwstawnych stronach. Tak jak łuk Boży jest symbolem życia, tak flaga LGBT – idąc za terminologią i nauczaniem Jana Pawła II – jest symbolem cywilizacji dążącej do śmierci – tłumaczył ks. prof. Henryk Witczyk, kierownik Katedry Teologii Biblijnej Nowego Testamentu KUL, podczas „Aktualności dnia” w Radiu Maryja. Po lewej stronie sceny politycznej objawiają się domorośli bibliści, którzy utożsamiają biblijny znak przymierza Boga i człowieka z symbolem środowisk homoseksualnych, czyli flagą LGBT. Ks. prof. Henryk Witczyk w „Aktualnościach dnia” dokonał prawidłowej interpretacji tych dwóch zupełnie przeciwstawnych sobie symboli.– Czym innym jest tęcza Boża, dokładniej mówiąc łuk Boży, który Pan Bóg kładzie na obłokach w świetle tekstu Księgi Rodzaju (Rdz 9), wydarzenie kończące potop, a czym innym jest flaga LGBT. Te dwa symbole nie tylko nie mają ze sobą nic wspólnego, ale stoją po przeciwstawnych stronach, mają odwrotne znaczenie. Tak jak łuk Boży, tęcza Boża jest symbolem życia, tak flaga LGBT – idąc za terminologią i nauczaniem Jana Pawła II – jest symbolem cywilizacji dążącej do śmierci – wskazał biblista.Kapłan zwrócił uwagę, iż oryginalny tekst Księgi Rodzaju nie używa słowa „tęcza”, lecz słowa „łuk” (hebr. keszet) i to łuk o charakterze wojskowym, stosowany przez żołnierzy w starciu. Wyjaśnił, że symbol łuku Bożego w postaci tęczy ma potrójną wymowę i jest związany z siedmioma regułami, które Bóg zawarł z Noem, czyli wszystkimi ludźmi. Zawarte przymierze wymaga następujących postaw: zakaz mordowania ludzi, zakaz kradzieży, zakaz czczenia fałszywych Bogów, zakaz czynów niemoralnych seksualnie (zwłaszcza kazirodztwa i zoofilii), zakaz okrucieństwa wobec żyjących zwierząt oraz zakaz złorzeczenia Bogu. Siódma reguła stanowi nakaz ustanowienia sprawiedliwych i praworządnych sądów sądzących przestępstwa. – Łuk Boży – tęcza Boża – to znak mocy Bożej, która przejawia się w trzech wymiarach. Po pierwsze, zwycięża siły i ludzi niszczących Boży model małżeństwa i prokreacji. Po drugie, gwarantuje środowisko życia dla małżeństwa mężczyzny i kobiety, dla prokreacji. Mówią o tym wersety 1 i 7 z 9 rozdz. Księgi Rodzaju. Po trzecie, oznacza moc Bożą wymierzającą karę tym potomkom Noego (ludziom każdej społeczności i czasu), którzy łamaliby te siedem reguł. Stąd też mówimy o tęczy Bożej złożonej z siedmiu barw – mówił kierownik Katedry Teologii Biblijnej Nowego Testamentu KUL. Kolorystykę flagi środowisk homoseksualnych w 1978 r. zaprojektował Gilbert Baker, transwestyta. Jego flaga na początku liczyła osiem kolorów: jaskrawo różowy, czerwony, pomarańczowy, żółty, zielony, turkusowy, indygo niebieski i fioletowy. – Stopniowo traciła paski, dopóki nie stała się sześciokolorowa. W takiej postaci najczęściej jest dziś używana. Baker mówi, że każdy z tych kolorów ma swoje znaczenie. Jaskrawo różowy symbolizuje seks, czerwień – życie, pomarańczowy – leczenie, żółty – światło słoneczne, zielony – naturę, turkusowy – sztukę, indygo odpowiada harmonii, zaś fioletowy duchowi. Jak z ośmiu kolorów zostało sześć? Z flagi najpierw zniknął bardzo kosztowny materiał jaskrawo różowy (…). Materiał ten był zbyt rzadki i za drogi, by umieścić go w seryjnej produkcji flag. Z flagi zniknął pasek w kolorze indygo przed paradą z okazji obchodów dnia geja w 1979 r. Komitet organizujący tę imprezę chciał podzielić flagę na pół, po trzy kolory, czyli siódmy musiał zniknąć, żeby złożone na pół flagi umieścić po obu stronach rynku, gdzie ta parada się odbywała. Ostatecznie została flaga z sześcioma paskami. Międzynarodowym symbolem stała się w 1994 r., gdy Baker wykonał na ponad kilometr flagę tych sześciu kolorów z okazji 25-lecia zamieszek w Stonewall z 1969 r. – powiedział gość Radia Maryja. Precyzyjnie interpretując zarówno sens tęczy Bożej z Księgi Rodzaju i sens kolorów flagi LGBT, który podał jej twórca, widzimy, że nie ma między nimi żadnej łączności – akcentował ks. prof. Henryk Witczyk. – Z interpretacji tekstu Księgi Rodzaju wyraźnie widać, jak łuk Boży symbolizujący moc Bożą jest po przeciwnej stronie wobec tego, co wyraża ideologia LGBT. Ideologia radykalnie sprzeczna z planem Boga Stworzyciela, który stworzył mężczyznę i kobietę i powołał ich do relacji miłości, do płodności. Zestawianie tych dwóch rzeczywistości i tych dwóch symboli jest wielkim błędem – zaznaczył biblista.
