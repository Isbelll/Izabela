Uchwały anty-LGBT łamią prawo i powinny być uchylone – ocenia Polskie Towarzystwo Prawa Antydyskryminacyjnego wspólnie z organizacjami działającymi na rzecz gejów, lesbijek, biseksualistów i transseksualistów.
Środowiska LGBT przygotowały ekspertyzę, w której wskazują, że takie uchwały naruszają m.in. konstytucję. Apelują też do wojewodów i wszystkich samorządów, by z niej korzystały nie dopuszczając do – jak to określiły – aktów wykluczenia osób związanych ze społecznością LGBT.
Dr Tymoteusz Zych z Instytutu Ordo Iuris wskazuje z kolei, że środowiska LGBT próbują wprowadzić opinię publiczną w błąd.
– Uchwały, o których mowa, nie są wymierzone w osoby identyfikujące się z grupami LGBT czy osoby o jakichkolwiek skłonnościach seksualnych. Te uchwały dotyczą sprzeciwu wobec ruchu ideologicznego LGBT, czyli pewnej ideologii politycznej, która podważa podstawowe zasady polskiego prawa rodzinnego i jednocześnie usiłuje powstrzymać wolną debatę dotyczącą problematyki ludzkiej seksualności. To jest sprzeciw wobec ruchu ideologicznego, a nie wobec jakiejkolwiek osoby – zaznacza dr Tymoteusz Zych.
W ostatnich miesiącach uchwały anty-LGBT podjęło prawie 30 samorządów, m.in. województwa małopolskiego, lubelskiego, podkarpackiego i świętokrzyskiego oraz 10 powiatów i 12 gmin.