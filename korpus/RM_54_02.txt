W ciągu minionych 10 dni do sanktuarium maryjnego na Jasnej Górze dotarło sto pieszych pielgrzymek, w których wędrowało ok. 36,5 tys. pątników – to 4,5 tys. więcej niż w tym samym czasie przed rokiem. Najliczniejsza w tym okresie była ponad 8-tysięczna pielgrzymka tarnowska.
W poniedziałek przed południem na Jasnej Górze rozpoczęły się główne uroczystości święta Matki Bożej Częstochowskiej. To drugi, po obchodzonym 15 sierpnia święcie Wniebowzięcia Najświętszej Marii Panny, szczyt pielgrzymkowy w sanktuarium.
Jak wynika ze statystyk biura prasowego Jasnej Góry, od początku sierpnia do połowy tego miesiąca do Częstochowy dotarły 64 piesze pielgrzymki, w których wędrowało ok. 70 tys. pątników. Najwięcej – 12,8 tys. osób – przybyło w tym czasie w ośmiu pielgrzymkach z Warszawy, najliczniejsza zaś była jak dotąd 8,5-tysięczna pielgrzymka krakowska.
Po święcie Wniebowzięcia NMP, od 16 sierpnia do poniedziałku, na Jasną Górę dotarło sto pielgrzymek pieszych, w których szło 36,5 tys. osób. W ubiegłym roku w tym czasie w 86 pieszych pielgrzymkach wędrowały 32 tys. osób.
Najliczniejsze piesze pielgrzymki z minionych 10 dni to 37. Pielgrzymka Tarnowska (ponad 8,1 tys. osób, o ponad tysiąc więcej niż przed rokiem), 43. Piesza Pielgrzymka Opolska (2,8 tys. osób), 94. Pielgrzymka Łódzka (2 tys.), Pielgrzymka Diecezji Sosnowieckiej (1,3 tys.) oraz 373. Pielgrzymka Gliwicka (ponad 1 tys. osób).
Obok pielgrzymek pieszych, z roku na rok coraz popularniejsze stają się pielgrzymki rowerowe – w tym roku ich liczba zwiększyła się o dziesięć. Do sanktuarium przybyło 25 pielgrzymek rowerowych, a w nich 1,8 tys. pątników (wobec niespełna 1,2 tys. w tym czasie przed rokiem). Dotarły także dwie pielgrzymki biegowe z Łodzi (50 osób) i z Rumunii (10 osób) oraz pielgrzymka na rolkach (101 osób).
Łącznie od 12 maja, czyli od początku sezonu pielgrzymkowego, na Jasną Górę we wszystkich rodzajach pielgrzymek (piesze, rowerowe, biegowe i inne) przybyły łącznie 134 tys. osób, wobec 123,5 tys. w ubiegłym roku.
W najbliższych dniach na Jasną Górę dotrą jeszcze: 408. Piesza Pielgrzymka Żywiecka, 13. Pielgrzymka Młodych Archidiecezji Katowickiej oraz 24. Piesza Pielgrzymka Świata Osób Słabych z Olsztyna k. Częstochowy.
Odpust Matki Bożej Jasnogórskiej, zwany też zwyczajowo „imieninami Maryi”, co roku gromadzi w Częstochowie tysiące wiernych, z których wielu przybywa na Jasną Górę w pieszych pielgrzymkach. W dniu uroczystości przypada drugi – po obchodzonym 15 sierpnia święcie Wniebowzięcia Najświętszej Marii Panny – szczyt pielgrzymkowy w sanktuarium.
We wtorek, dzień po uroczystościach święta Matki Bożej Częstochowskiej, na Jasnej Górze spotka się Rady Biskupów Diecezjalnych. Wśród głównych tematów spotkania hierarchów Kościoła będą m.in. historia i przyszłość relacji polsko-ukraińskich, ochrona dzieci i młodzieży, profanacje obiektów sakralnych, kwestia LGBT, pielgrzymka duchowieństwa do Dachau oraz przygotowania do obchodów setnej rocznicy urodzin św. Jana Pawła II. Obrady poprzedzi spotkanie Rady Stałej Konferencji Episkopatu Polski, podczas którego są przygotowywane tematy na zebranie plenarne Episkopatu.
Spośród pieszych pielgrzymek na Jasną Górę najdłuższą trasę przeszły: 38. Pielgrzymka Kaszubska, wyruszająca z Helu (638 km w 19 dni), 35. Pielgrzymka Szczecińsko-Kamieńska (grupy z Pustkowa – 615 km w 20 dni, ze Świnoujścia – 625 km w 19 dni), 27. Pielgrzymka Ełcka, w ramach której grupa z Suwałk przeszła 560 km w 17 dni, a także 34. Pielgrzymka z Gdyni (553 km w 18 dni).