Skala „Tęczowego Piątku” jest niewielka. O wiele większym zainteresowaniem młodzieży cieszyła się akcja „Szkoła pamięta”, która upamiętnia wydarzenia z życia polskich bohaterów.
Politycy Platformy Obywatelskiej i Lewicy Razem byli w piątek szczególnie aktywni w mediach społecznościowych, aby ramię w ramię z celebrytami tworzyć wirtualną rzeczywistość „Tęczowego Piątku”.
„Dziś #TęczowyPiątek. Miłość to miłość, nie ma tu miejsca na zbędną dyskusję. #TrzymamStronęMłodzieży, która organizuje akcje w szkołach!” – napisała na Twitterze Jadwiga Rotnicka, senator Platformy Obywatelskiej.
„Czy naprawdę w XXI wieku musimy bać się #TeczowyPiątek? Dwie trzecie młodzieży LGBTQIA miało myśli samobójcze. Wsparcie #TeczowyPiątek to kwestia przyzwoitości i wyraz empatii. Trzymam kciuki za wszystkie młode osoby, które mogą być (chociaż tego jednego dnia) naprawdę sobą!” – napisał na Twitterze Michał Boni, europoseł VIII kadencji PO.
„Tęczowy Piątek” to tylko rzeczywistość wirtualna. W Gdańsku wiceprezydent miasta zamieścił na swojej stronie zachętę do organizowania „Tęczowego Piątku”, ale tamtejsze szkoły akcję zignorowały.
„Mimo tego, że w Gdańsku mamy do czynienia z precedensem, w którym sam pan wiceprezydent miasta Gdańska promuje na swoich stronach internetowych >>Tęczowe Piątki<<, to w Gdańsku naprawdę mamy doskonałych nauczycieli i dyrektorów, którzy wiedzą, że promocja tego typu środowisk nie jest dobra dla naszych dzieci” – mówiła Joanna Cabaj. radna miasta Gdańska.
Kuratorium we Wrocławiu także potwierdziło, że w szkołach było spokojnie.
„Nie mamy żadnych zgłoszeń dotyczących realizacji działań w ramach >>Tęczowych Piątków<<” – powiedziała Krystyna Kaczorowska, rzecznik prasowy Kuratorium Oświaty we Wrocławiu.
Działacze LGBT tym razem szczególnie chcieli utrudnić rodzicom ochronę dzieci przed homopropagandą. Nie istniała lista placówek planujących „Tęczowe Piątki”.
Tym  razem to sami uczniowie, korzystając z materiałów przygotowanych przez organizacje homoseksualne, mieli organizować w szkołach „Tęczowe Piątki”, ale zainteresowanie było znikome. Bez porównanie większym zainteresowaniem cieszyła się akcja „Szkoła Pamięta”. Wzięło w niej udział ponad 11 tysięcy szkół, przedszkoli i placówek oświatowych – zaznaczyła Anna Ostrowska, rzecznik Ministerstwa Edukacji Narodowej.
„Nas to niezwykle cieszy – ten olbrzymi odzew na zaproponowaną przez ministerstwo akcję, gdzie tak naprawdę prosimy szkoły o włączenie się w działania upamiętniające ważne wydarzenia, rocznice, bohaterów” – dodała Anna Ostrowska.
Z kolei przedstawiciele „Centrum Życia i Rodziny” złożyli w Kwaterze Głównej Związku Harcerstwa Polskiego ponad 20 tysięcy podpisów pod petycją w obronie dzieci i młodzieży przed propagowaniem w ZHP homoseksualizmu, biseksualizmu, transseksualizmu i innych ryzykownych praktyk seksualnych oraz demoralizującej edukacji seksualnej według standardów Światowej Organizacji Zdrowia.
„W związku z naszą akcją doszło do odwołania aktualnych władz Kwatery Głównej ZHP. […] 26 i 27 października odbędzie się zjazd nadzwyczajny, którego celem jest wybór nowych władz ZHP. W związku z naszą akcją także zostały powstrzymane w tym roku po raz pierwszy od wielu lat – nie było oficjalnej reprezentacji ZHP na paradzie równości” – zaznaczył Kazimierz Przeszowski z „Centrum Życia i Rodziny” i przypomniał, że przez ostatnie lata ZHP deptał idee założycieli harcerstwa.