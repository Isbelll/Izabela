Centrum Monitoringu Wolności Prasy krytycznie oceniło działania IKEI, która zwolniła pracownika za poglądy. W oświadczeniu, jakie wydało Centrum, czytamy, że szwedzka sieć sklepów w skandaliczny sposób narusza konstytucyjne prawa wolności sumienia.

Dokument przywołuje też zapisy konstytucji. Chodzi dokładnie o fragment, który mówi o tym, że nikt nie może być zmuszany do wspierania działań, które uznaje się za sprzeczne ze swoim sumieniem.

Dyrektor Centrum Jolanta Hajdasz zapowiedziała monitoring działań instytucji zajmujących się sprawą byłego pracownika IKEI.

– Całą tę sprawę obejmujemy monitoringiem. Będziemy przyglądać się działaniom wszelkich instytucji, także polskiego wymiaru sprawiedliwości, właśnie pod kątem przestrzegania zasady wolności słowa. Jeżeli tylko będzie taka potrzeba, jeżeli ta osoba takiej pomocy będzie sobie życzyła, to bezpłatnie możemy taką pomoc prawną świadczyć. Na pewno będziemy starali się być w sposób formalny obserwatorem procesu. Z informacji, które posiadam wynika, że do sądu został skierowany pozew przeciwko pracodawcy zwolnionego pracownika – mówiła dyrektor.

Były już pracownik IKEI został zwolniony z pracy za sprzeciw wobec akcji promującej ruch LGBT, jaką organizował sklep. Mężczyzna skrytykował inicjatywę powołując się na fragmenty Pisma Świętego.

Sprawą zajął się minister sprawiedliwości i Prokurator Generalny Zbigniew Ziobro oraz Rzecznik Praw Obywatelskich Adam Bodnar.