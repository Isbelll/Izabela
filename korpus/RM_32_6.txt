W Polsce wzrasta liczba aktów nienawiści wobec chrześcijan. Z raportu Instytutu Ordo Iuris wynika, że w ubiegłym roku dochodziło do między innymi fizycznych ataków na księży – w tym z użyciem noża – zakłócania nabożeństw czy dewastacji obiektów kultu.
Prawnicy wskazują, że licznych antychrześcijańskich prowokacji dopuszczali się aktywiści ruchu LGBT. Program monitoringu Instytutu wykrył 40 zdarzeń. Roczny raport w tej sprawie przygotowało Centrum Wolności Religijnej Ordo Iuris. Po raz kolejny dokument trafił do Organizacji Bezpieczeństwa i Współpracy w Europie.


Aktów agresji czy incydentów mogło być znacznie więcej niż te, które udało się opisać na podstawie informacji od świadków, poszkodowanych czy z lokalnych mediów – zaznaczyła Karina Bosak, dyrektor Centrum Wolności Religijnej Ordo Iuris.


– Raport, który Ordo Iuris składa co roku do OBWE, dotyczy ataków wobec chrześcijan po to, by później, kiedy OBWE opublikuje cały raport, widać, które grupy społeczne doświadczają największych represji. […] Jesteśmy w stanie zebrać tylko tyle przypadków, ile uda nam się odnotować przez lokalny monitoring i relacje świadków. […] Wiemy, że tych przypadków jest prawdopodobnie więcej – wskazała.


Zeszły rok był szczególny ze względu na falę znieważeń symboli chrześcijańskich


– Głównymi sprawcami takich ataków były środowiska LGBT, które imitowały Mszę świętą na marszach równości czy znieważali Maryję poprzez różnorakie działania. Wyjątkowo dużo osób zgłaszało się bezpośrednio do nas, chcąc złożyć zawiadomienie do prokuratury – powiedziała.


Co więcej ataki są coraz brutalniejsze zwłaszcza wobec kapłanów – dodała.


– Najwięcej przypadków dotyczy wandalizmów – dewastacja grobów, włamanie do kościołów, dewastacja wewnątrz czy kapliczek na drodze. W tym roku miały także niestety ataki na księży. Miały one miejsce w Warszawie, Wrocławiu, Turku, Szczecinie, Częstochowie, Mosinach. Wszędzie tam księża byli pobici, grożono im nożem. Był też przypadek śmiertelny, kiedy zginął ojciec jednego z księży. Są to sytuacje zatrważające – podkreśliła.


Do Instytutu Ordo Iuris można zgłaszać przypadki przestępstw motywowanych uprzedzeniami wobec chrześcijaństwa oraz związane z tym incydenty. Informacje na ten temat można  przesyłać na adres cwr@ordoiuris.pl.


Tam, gdzie to konieczne, Instytut angażuje się w zapewnienie wsparcia prawnego.