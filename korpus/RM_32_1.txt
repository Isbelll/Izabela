Działające w Krakowie Porozumienie Organizacji Kombatanckich i Niepodległościowych apeluje do Prokuratora Generalnego Zbigniewa Ziobry o wszczęcie z urzędu postępowania przeciw Sławomirowi Kulecie, który spalił polska flagę i zamieścił relację na Facebooku.
„Zgłoszenie doniesienia do prokuratury o możliwości popełnienia przestępstwa zapowiedział już wicerzecznik Porozumienia i zarazem lider Młodej Prawicy Jan Strzeżek. Popieramy jego inicjatywę, ale naszym zdaniem w sprawie tak bulwersującego i nagłośnionego na całą Polskę aktu profanacji jednego z symboli Rzeczypospolitej zareagować powinien natychmiast Prokurator Generalny” – poinformował w komunikacie rzecznik POKIN Jerzy Bukowski.
Dodał, że członkowie Porozumienia Organizacji Kombatanckich i Niepodległościowych są oburzeni reakcją administracji Facebooka, która uznała, że film zamieszczony przez Kuletę „nie narusza standardów społeczności”.
„Czyżby kierownictwa portalu społecznościowego działającego w polskiej sieci internetowej nie obowiązywało polskie prawo?” – pyta Jerzy Bukowski.
Kuleta na swoim profilu FB zamieścił fotorelację ze spalenia flagi, a na kanale youtube film. Jak tłumaczy, to, co robi „to gest protestu przeciwko niesprawiedliwości, jak się w Polsce dzieje” i temu, że był „okłamywany przez państwo polskie przez okres 10 lat w siedmiu wyrokach sądowych w ważnej dla niego sprawie”.
W sobotę doniesienie do prokuratury o możliwości popełnienia przestępstwa przez administratora strony „FLGBT – Forum LGBT” Sławomira Kuletę zapowiedział wicerzecznik Porozumienia Jan Strzeżek i napisał, że liczy na szybką reakcję.
Zgodnie z kodeksem karnym, kto publicznie znieważa, niszczy, uszkadza lub usuwa godło, sztandar, chorągiew, banderę, flagę lub inny znak państwowy, podlega grzywnie, karze ograniczenia wolności albo pozbawienia wolności do roku.