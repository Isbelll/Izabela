Sejm uchwalił tzw. ustawę antyprzemocową. Jej celem jest natychmiastowe izolowanie sprawców przemocy domowej od ich ofiar. Jak wskazuje resort sprawiedliwości dzięki nowym rozwiązaniom Polska stanie się krajem z najwyższym standardem ochrony pokrzywdzonych przemocą domową.
Według policyjnych statystyk przemoc domowa dotyka około 250 tys. osób. Jest jednak wiele przypadków, które nie są z zgłaszane.
– Rząd Zjednoczonej Prawicy wbrew krytykom, wbrew słowom i zarzutom wskazującym, że jakoby lekceważymy problem przemocy wobec kobiety, to właśnie my przedstawiliśmy konkretne rozwiązanie, które są odpowiedzią na te dramaty, które dzieją się w niektórych polskich domach – mówił w Sejmie Zbigniew Ziobro, minister sprawiedliwości i prokurator generalny.
Te rozwiązania znalazły się w tzw. ustawie antyprzemocowej.
Projekt zyskał poparcie całej opozycji.
– Są takie momenty na sali sejmowej, kiedy posłowie, którzy normalnie niemalże skaczą sobie do gardeł i kłócą do upadłego o najmniejszą bzdurę stają solidarnie w obronie obywateli – wskazywała Anita Kucharska-Dziedzic, poseł Lewicy.
– Na ten projekt bardzo długo czekaliśmy – akcentowała Marzena Okła-Drenowicz, poseł Koalicji Obywatelskiej.
Ustawa to realne narzędzie pomocy dla ofiar przemocy.
– Daje policji nowe narzędzie w postaci natychmiastowego nakazu opuszczenia mieszkania przez sprawcę przemocy – podkreślał Marcin Romanowski, wiceminister sprawiedliwości.
Policja wyda taki nakaz po rozeznaniu czy występuje zagrożenie życia i zdrowia.
– Ustawa o natychmiastowej izolacji sprawcy przemocy domowej daje ofiarom podstawy prawne, aby sprawcę takiej przemocy odizolować w trybie tradycyjnym. Nie tak jak bywało wcześniej, że sprawca razem z ofiarami przemocy przebywał wiele tygodni, miesięcy w jednym pomieszczeniu – przyznał dr Franciszek Sychowski, psycholog kliniczny.
W ten sposób można zapobiec wielu dramatom.
– To było absolutnie nieludzkie, że w różnych trudnych sytuacjach, kiedy dochodziło do przemocy, za każdym razem to sprawca zostawał sobie w domu. Natomiast ofiara – bardzo często kobieta, bardzo często dzieci – musiała być odseparowana – wskazała Agnieszka Ścigaj poseł PSL-Kukiz’15.
Policyjny nakaz będzie obowiązywał przez 14 dni. Przez ten czas osoba pokrzywdzona będzie mogła zwrócić się do sądu. Postępowanie będzie musiało zakończyć się w ciągu 30 dni.
– Te rozwiązania przerywają pewną zmowę milczenia, strachu i niepewności po stronie ofiar – akcentował Marcin Romanowski.
Ustawę pozytywnie oceniają eksperci. Zwracają jednak uwagę na potrzebę bardziej kompleksowych działań.
– Trzeba ułatwić dostęp do mediacji. Należy ułatwić dostęp do pomocy terapeutycznej – czyli do tych sytuacji, kiedy ta przemoc nie stała się jeszcze taka gorąca, taka ostra – mówił dr Piotr Szczukiewicz, psycholog i psychoterapeuta.
W całej sprawie bardzo ważny jest fakt, że ustawa nie zawiera żadnych ideologicznych zapisów – takich jak te, które znalazły się m.in. w tzw. konwencji stambulskiej.
– Mamy do czynienia z sytuacją, w której standard ochrony osób pokrzywdzonych przestępstwem i ich ochrona jest rzeczywiście wyższa, niż w konwencji stambulskiej, a więc pozostaje tylko ta lewicowa ideologia gender, które jest popierana przez środowiska LGBT, jest wspierana przez lobby homoseksualne i to jest w naszej ocenie dla Polski szkodliwe – podkreślał Marcin Romanowski
Wiceminister sprawiedliwości przyznał, że obecnie z prawnego punktu widzenia skrajnie ideologiczny dokument jakim jest konwencja stambulska staje się zbędny.