Ojciec Święty ostrzega przed ideologią gender. „To jeden z głównych przejawów zła w dzisiejszym świecie”- tymi słowami papież Franciszek nawiązuje do nauczania papieża Polaka. Na temat gender Ojciec Święty wypowiedział się w książkowym wywiadzie o św. Janie Pawle II.


W przyszłym tygodniu do włoskich księgarni trafi książka – wywiad o papieżu Polaku. W ujawnionym już fragmencie publikacji, Ojciec Święty Franciszek mówi, że gender to idea, którą chce się narzucić rzeczywistości w sposób podstępny. A chrześcijaństwo – jak podkreśla Papież – zawsze dawało pierwszeństwo faktom, a nie ideom.

– A taka idea, wręcz ideologia, ideologia gender, LGBT próbuje przekształcać całe społeczeństwa, próbuje zrewolucjonizować prawo i obyczaje w poszczególnych krajach. Ojciec Święty widzi z perspektywy Europy, że to się już bardzo mocno zadziało na Zachodzie Europy – wskazał Radosław Brzózka z Klubu Inteligencji Katolickiej.

Papież Franciszek w książce zaznacza, że gender usiłuje podkopać fundamenty ludzkości i staje się dyktatem kulturowym, który niektóre kraje narzucają jako jedyną możliwą drogę kultury, do której trzeba się dostosować. Biskup Rzymu zastrzegł jednak, że nikogo nie dyskryminuje. Temat gender pojawia się także w polskiej polityce. Kandydatka PO na prezydenta Małgorzata Kidawa-Błońska mówiła podczas spotkania z londyńską Polonią, że w Polsce są miejscowości z tabliczkami o zakazie wstępu dla mniejszości seksualnych.

– Żaden z samorządów w Polsce nie podjął żadnej uchwały mówiącej o jakichkolwiek wolnych strefach, na których osoby homoseksulane będą prześladowane albo niemile widziane (…). Odczytuję tę prowokację przede wszystkim w kontekście pewnych intryg międzynarodowych. Potwierdzeniem tego są słowa kandydatki na prezydenta, pani Kidawy-Błońskiej, która wykorzystała fałszywy obraz tej samorządowej rzeczywistości, żeby atakować swoich przeciwników politycznych – zaznaczył Andrzej Mańka, przewodniczący Rady Powiatu w Świdniku.

W kilku miastach Polski samorządy przyjęły uchwały sprzeciwiające się ideologii LGBT.

Papież Franciszek broni także w książce św. Jana Pawła II m.in. przed tymi, którzy zarzucali mu, że przesadza z interpretacją dotyczącą wypełnienia objawień fatimskich, jeśli chodzi o zamach na jego życie w 1981 r. Ojciec Święty podkreślał też, że Karol Wojtyła potrafił odczytywać wydarzenia w sposób transcendentny.

– Wszelka afirmacja osoby, sposobu sprawowania posługi pontyfikatu Jana Pawła II w ustach Franciszka jest niezwykle ważna, jest godna docenienia przede wszystkim po to, ażeby przezwyciężyć pewne próby podziału Kościoła: na kościół papieża Bergoglia i kościół papieża Wojtyły oraz zachowania ciągłości papieża Franciszka z jego następcami – akcentował Piotr Guzdek z Polskiego Stowarzyszenia Obrońców Życia w Krakowie.

W publikacji, która w przyszłym tygodniu trafi na półki włoskich księgarń, papież Franciszek podkreśla, że św. Jan Paweł II był człowiekiem modlitwy.