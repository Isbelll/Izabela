Za sprawą społecznej kampanii “Przekażmy sobie znak pokoju” kwestia uczestnictwa osób LGBT we wspólnocie Kościoła Katolickiego stała się ostatnio przedmiotem burzliwej debaty. Z jednej strony organizacje LGBT i wspierające je środowiska katolickie, a z drugiej strony Episkopat Polski i środowiska katolickie sprzeciwiające się takiej kampanii.
“(…) wyrażamy przekonanie, że katolicy nie powinni brać udziału w kampanii „Przekażmy sobie znak pokoju”, gdyż rozmywa ona jednoznaczne wymagania Ewangelii” – to słowa, jakie można było przeczytać w komunikacie Prezydium Konferencji Episkopatu Polski.
Negatywne reakcje na tę kampanię stały się dla nas pretekstem do podjęcia dyskusji o miejscu chrześcijan LGBT w Kościele. Zadamy pytanie o przyczyny takich kontrowersji oraz możliwość przezwyciężenia podziałów. Chcąc jednak wyjść poza spolaryzowany dyskurs, nasza rozmowa osadzona będzie wokół książki autorstwa Doroty Hall pt. “W poszukiwaniu miejsca. Chrześcijanie LGBT w Polsce”. Książka będzie stanowiła tło i naukowy kontekst do dyskusji o bieżącej społecznie ważnej kwestii, jaką jest problem znalezienia swojego miejsca przez osoby LGBT w obrębie Kościoła.
W rozmowie wezmą udział:
Dorota Hall (antropolożka kultury, doktor socjologii, adiunkt w Zakładzie Badań nad Religią w Instytucie Filozofii i Socjologii PAN, autorka książki “W poszukiwaniu miejsca. Chrześcijanie LGBT w Polsce”),
Anna Strzałkowska (współorganizatorka kampanii “Przekażmy sobie znak pokoju”), Marta Abramowicz (autorka książki “Zakonnice odchodzą po cichu”).
Rozmowę poprowadzi: Elżbieta Rutkowska (Krytyka Polityczna).
Dyskusja odbędzie się dnia 6 października 2016 r. (w czwartek) o godz. 18:00 w Świetlicy Krytyki Politycznej w Trójmieście przy ul. Nowe Ogrody 35, (II piętro) w Gdańsku.