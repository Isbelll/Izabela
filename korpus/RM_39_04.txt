Prawo i Sprawiedliwość nie jest formacją, która będzie akceptowała upowszechnianie ideologii antyludzkich – zapewnił Antoni Macierewicz, marszałek senior Sejmu, mówiąc o ideologii gender podczas „Rozmów niedokończonych” w TV Trwam. Poseł odnosząc się do słów wicepremiera Gowina o „położeniu się Rejtanem” w obronie ideologii LGBT, zaznaczył, iż jest to uderzenie w polską świadomość narodową. 
– Domaganie się swobody wolności dla obecności na wyższych studiach ideologii, która jest antyludzka, a która kontynuuje zbrodniczą koncepcję marksistowską, która wprost wyrasta z manifestu komunistycznego, u człowieka, który przecież jest po wyższych studiach i odpowiada za uczelnie wyższe jest rzeczą, która w żadnym wypadku nie powinna mieć miejsca. Jest jednym z tych zjawisk, które uaktywniły się w ciągu ostatnich dwóch miesięcy, pokazujących na pewne różnice w Prawie i Sprawiedliwości, z którymi musimy sobie poradzić i poradzimy sobie. Prawo i Sprawiedliwość nie jest formacją, która będzie akceptowała upowszechnianie ideologii antyludzkich – akcentował poseł.

Gość TV Trwam ocenił również samo użycie przez wicepremiera słów „położyć się Rejtanem” w stosunku do ideologii LGBT.

– Zestawianie takiej ideologii z bohaterską, narodową, niepodległościową, godną najwyższego szacunku postawy Tadeusza Rejtana jest także uderzaniem w polską świadomość narodową, mieszaniem pojęć i prowadzeniem do chaosu pojęciowego, które nie powinno mieć miejsca w żadnym wypadku, a zwłaszcza w ustach wicepremiera z ramienia Prawa i Sprawiedliwości – wskazał Antoni Macierewicz.