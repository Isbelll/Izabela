Chcemy też polepszyć byt artystów w Polsce. Pierwszy raz ktoś pokusił się, żeby policzyć, ilu jest artystów w Polsce, ilu ludzi, którzy żyją wyłącznie z działalności artystycznej. To 65 tys. osób. Tylko 10 proc. z nich ma system zarabiania zorganizowany w sposób taki, że ma zabezpieczenie emerytalne – powiedział w „Aktualnościach dnia” na antenie Radia Maryja wiceminister kultury Jarosław Sellin.

Wygrana Zjednoczonej Prawicy w wyborach do Sejmu oznacza kontynuację polityki w zakresie kultury i dziedzictwa narodowego.

– Myślę, że gdyby jakiś historyk za 30 lat opisywał historię rządów RP, musiałby uczciwie przyznać, że najbardziej ambitna polityka kulturalna odnosząca się do dziedzictwa narodowego miała miejsce w upływającej kadencji w rządzie Beaty Szydło, Mateusza Morawieckiego i prof. Piotra Glińskiego. Mamy zamiar to kontynuować, czyli w dalszym ciągu zwiększać nakłady na kulturę – wskazał Jarosław Sellin.

– Stworzyliśmy Muzeum Jana Pawła II i ks. kard. Stefana Wyszyńskiego w Wilanowie, ale takich muzeów stworzyliśmy mnóstwo. One są już otwarte lub będą otwarte w kadencji, która właśnie się zaczyna – dodał.

Jak zapowiedział wiceminister kultury Jarosław Sellin, rząd będzie skupiał się w nadchodzącej kadencji na tym, by polepszyć byt artystów.

– Chcemy też polepszyć byt artystów w Polsce. Pierwszy raz ktoś pokusił się, żeby policzyć, ilu jest artystów w Polsce, ilu ludzi, którzy żyją wyłącznie z działalności artystycznej. To 65 tys. osób. Tylko 10 proc. z nich ma system zarabiania zorganizowany w sposób taki, że ma zabezpieczenie emerytalne. Chcemy ten problem rozwiązać – powiedział.

W ostatnim czasie polscy artyści włączają się w promocję środowisk LGBT. Promują akcje związane z ich działalnością również wśród młodzieży.

– Dają oni świadectwo o sobie. Mamy – pod względem cywilizacyjnym – bardzo podzielone społeczeństwo. Jedni chcą, żebyśmy modernizowali Polskę, szanując nasze wartości chrześcijańskie. Inni uważają, że nie można unowocześnić Polski, jeśli się jej całkowicie nie wywróci – zaznaczył Jarosław Sellin.