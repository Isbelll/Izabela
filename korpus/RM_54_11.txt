Historia i przyszłość polsko-ukraińskich relacji, ochrona dzieci i młodzieży, profanacje obiektów sakralnych, kwestia LGBT+, pielgrzymka duchowieństwa do Dachau oraz 100. rocznica urodzin św. Jana Pawła II – to główne tematy zbliżającego się spotkania Rady Biskupów Diecezjalnych na Jasnej Górze.
Jak poinformował PAP w środę sekretarz generalny Konferencji Episkopatu Polski ks. bp Artur Miziński w przekazanym komunikacie, obrady tradycyjnie odbędą się na Jasnej Górze, we wtorek 27 sierpnia, dzień po Uroczystości Matki Bożej Częstochowskiej. Poprzedzi je Rada Stała KEP.
„Jednym z ważnych tematów sesji Rady Biskupów Diecezjalnych na Jasnej Górze będą zagadnienia związane z historią i przyszłością relacji między Kościołem greckokatolickim na Ukrainie i Kościołem rzymskokatolickim w Polsce. Gościem specjalnym posiedzenia będzie abp Światosław Szewczuk, arcybiskup większy kijowsko-halicki i zwierzchnik Kościoła katolickiego obrządku bizantyjsko-ukraińskiego” – przekazał ks. bp Artur Miziński.
Kolejna kwestia, którą zajmą się biskupi podczas obrad Rady Biskupów Diecezjalnych, to ochrona dzieci i młodzieży. Konferencja Episkopatu Polski pod kierunkiem Delegata ds. Ochrony Dzieci i Młodzieży ks. abp. Wojciecha Polaka kontynuuje prace w tym zakresie.
„Dążymy do tego, aby jak najbardziej uwrażliwiać duchownych i wiernych świeckich na te kwestie. Pragniemy, by wspólnoty kościelne były bezpiecznym miejscem dla dzieci i młodzieży, by ich bezpieczeństwo stało się priorytetem dla całego społeczeństwa” – podkreślił sekretarz generalny KEP.
Jak zapowiedział ks. bp Artur Miziński, jednym z tematów spotkania na Jasnej Górze będą też profanacje i świętokradztwa, jakie miały miejsce ostatnio w naszym kraju oraz kwestie związane ze środowiskiem LGBT+.
„To sprawy bardzo bolesne dla katolików. Chcemy również się nad nimi zatrzymać i je omówić” – zaznaczył sekretarz episkopatu Polski.
Innym tematem spotkania biskupów diecezjalnych będą kwestie związane z prasą katolicką.
„Polska ma wielkie i piękne tradycje prasy katolickiej, co pokazuje chociażby przykład działalności św. Maksymiliana Marii Kolbe. Chcemy przyjrzeć się obecnej sytuacji prasy katolickiej, by jak najlepiej odpowiedzieć na potrzeby współczesnych odbiorców i wesprzeć jej rozwój” – wskazał ks. bp Miziński.
Sekretarz generalny KEP poinformował również, że w marcu przyszłego roku, w 75. rocznicę wyzwolenia obozu koncentracyjnego Dachau, planowana jest ogólnopolska pielgrzymka duchowieństwa do tego miejsca.
„W Dachau uwięziono około 3 tys. zakonników, diakonów, księży i biskupów katolickich, a blisko 1800 pochodziło z Polski. Prawie 900 zamordowano. Podczas spotkania biskupów diecezjalnych będziemy omawiać sprawy związane z organizacją pielgrzymki” – zapowiedział ksiądz biskup.
Biskupi omówią także inicjatywy związane z 100. rocznicą urodzin św. Jana Pawła II, która przypada 18 maja 2020 roku.
„Jan Paweł II jest chlubą dla Polski i Kościoła Powszechnego. Pamiętamy co roku o rocznicach z nim związanych. Setna rocznica jest wyjątkowa, dlatego są planowane liczne inicjatywy. Chcemy ją pięknie uczcić” – podkreślił ks. bp Artur Miziński.
Sesję Rady Biskupów Diecezjalnych poprzedzi Rada Stała Konferencji Episkopatu Polski, podczas której są przygotowywane tematy na zebranie plenarne.