W naszym tradycyjnym państwie, opartym na wartościach moralnych, ceniących rodzinę, ceniących Kościół, dzieje się rzecz naprawdę niebezpieczna, wręcz dramatyczna, i to ubrana w piękne szaty, nowomowę i lekceważenie – tak na antenie Radia Maryja w czwartkowych „Aktualnościach dnia” dr Hanna Wujkowska skomentowała podpisanie przez prezydenta Warszawy Rafała Trzaskowskiego „Karty LGBT+”.

Rafał Trzaskowski „Kartę LGBT+” podpisał w poniedziałek. Prezydent stolicy mówił, że „Warszawa musi być miastem przyjaznym, tolerancyjnym, otwartym. Stąd też dzisiejsze podpisanie <<Karty LGBT>>. (…) Wszyscy mamy prawo do równości”.

Według Hanny Wujkowskiej, „Warszawa staje się polem pewnego eksperymentu”. Wydawałoby się, że jest to miasto, które się nigdy nie poddało, a dzisiaj staje się pierwszym miastem w Polsce, które jawnie staje przeciwko religijności, moralności oraz normalności – dodała.

– Wypowiedzi Rafała Trzaskowskiego są słodkie, bardzo nowoczesne, proeuropejskie, (…) jednak to jest taka niedobra jaskółka (…) dla mieszkańców innych miast, ponieważ za jego przykładem prezydenci hołdujący tego typu „moralności” mogą mieć teraz dobre wejście – tłumaczyła.

Gość Radia Maryja wskazał, że „nasze społeczeństwo wie, czym jest LGBT, jednak kiedy rozmawiam z ludźmi, których spotykam na co dzień, to oni lekceważą to zagrożenie”.

– Mówią, że w Polsce nie jest to możliwe, (…) a jednak bardzo szybko doganiamy te najgorsze wzorce. (…) Z ludźmi, którzy nie mają takiego poczucia zagrożenia, trudno jest dyskutować, jeśli nie mogą zrozumieć, że ta demoralizacja zatoczyła bardzo szeroki horyzont – powiedziała.

Hanna Wujkowska zwróciła również uwagę na to, że „gender studies funkcjonuje prawie na wszystkich uczelniach w Polsce, nawet w katolickich”.

– Kiedy media wyglądają w ten sposób, a nie inaczej, gdzie podważone są podstawowe i normalne wartości, kiedy odwraca się naszą uwagę od rzeczy ważnych, to wprowadza się właśnie w taki sposób bardzo niebezpieczną, demoralizującą, niszczącą człowieka cywilizację – akcentowała Hanna Wujkowska.