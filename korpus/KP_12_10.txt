Walutą Kościoła i jego sprzymierzeńców jest dyskryminacja prawna, odmawianie osobom LGBT normalności, szczucie, wywoływanie nieustannego lęku czy nasyłanie policji z najbłahszych powodów. A co jest walutą ruchów LGBT? Parodiowanie symboli religijnych? I to ma być remis?Martin Luther King powiedział kiedyś, że największą przeszkodą stojącą na drodze do równouprawnienia Afroamerykanów wcale nie są członkowie Ku Klux Klanu. Tych jest bowiem stosunkowo mało. Najgorsi są tzw. white moderates, umiarkowani biali – ludzie, którzy co prawda popierają równe prawa dla wszystkich, ale… No właśnie: „ale”. Szczególnie nie podoba im się to, jak czarni walczą o równość. Za agresywnie, za głośno, zbyt natarczywie jak na ich upodobania. W związku z tym prawa człowieka muszą poczekać, mówił z goryczą King, aż umiarkowani biali uznają, że odpowiednie standardy estetyczne zostały spełnione. To jest typowa historia.Nie inaczej było, gdy sufrażystki walczyły o prawa wyborcze kobiet. Oprócz ludzi uważających kobiety za gorszy gatunek człowieka było całe mnóstwo osób zmęczonych całą tą kłótnią. Uważających, że oni oczywiście rozegraliby tę walkę lepiej niż feministki, i przekonanych, że zwolennicy teorii o podrzędnej roli kobiety oraz sufrażystki powinni zawrzeć jakiś rozsądny kompromis.

Przykładów takiej postawy nie trzeba zresztą szukać w historii. Również dziś w Polsce, szczególnie po prawej stronie i wśród mężczyzn, znajdziemy mnóstwo specjalistów od tego, jak powinien wyglądać prawdziwy feminizm i jak powinna zachowywać się prawdziwa kobieta. Bo feminizm stworzony przez feministki nie spełnia rzecz jasna wysublimowanych standardów męskiej prawicy.W ostatnich dniach objawił się nam kolejny umiarkowany zwolennik praw człowieka i wielki esteta w jednym – Konrad Piasecki, dziennikarz TVN24.

GRZECZNIEJ TAM NA TYCH MARSZACH!
Chodzi o ostatni Marsz Równości, na którym pojawiły się transparenty interpretowane przez część osób jako obraza Kościoła i uczuć religijnych. Konrad Piasecki wypowiedział się w tej sprawie na Twitterze tak: „Szydzące z obrzędowości religijnej czy epatujące wulgaryzmami parady równości są (pomijając już wszystkie inne oceny etyczne i estetyczne) po prostu kontrskuteczne. I wpychające ruchy LGBT do pudełka z napisem «kurioza i dziwolągi»”.

Szydzące z obrzędowości religijnej czy epatujące wulgaryzmami parady równości są (pomijając już wszystkie inne oceny etyczne i estetyczne) po prostu kontrskuteczne. I wpychające ruchy LGBT do pudełka z napisem „kurioza i dziwolągi”Nie wiem, jakie zasługi dla walki o prawa osób LGBT ma Piasecki, ale najwyraźniej jest specjalistą od tego, jak geje, lesbijki i inne osoby nieheteronormatywne mają się do tej walki zabierać. Problem polega na tym, że robi to w sposób typowy dla umiarkowanych zwolenników praw człowieka.Przede wszystkim mówienie, że działanie, które nie przypadło do gustu Piaseckiemu, wpycha ruchy LGBT do pudełka z napisem „kurioza i dziwolągi”, jest dosyć niefortunne. Wszak mówimy o grupie, która na co dzień musi się zmagać z wyzwiskami dotyczącymi ich rzekomej nienormalności, zboczenia, dziwaczności, choroby i tak dalej – co jest jednym z powodów depresji i myśli samobójczych niewspółmiernie częstych wśród osób LGBT+. Byłoby zatem dobrze, gdyby Piasecki w swoim oburzeniu religijno-estetycznym ostrożniej dobierał słowa.

Inny problem polega na kontekście, w którym te słowa padają. Żyjemy w kraju, w którym Kościół systemowo dopuszcza nie tylko molestowanie i gwałcenie dzieci, ale też ukrywanie sprawców tych czynów. W kraju, w którym policja może cię nękać za działalność artystyczną, jeśli tylko ktoś poczuje się religijnie urażony. W kraju, w którym niedawno kolejna osoba odebrała sobie życie, bo nie wytrzymała szczucia na społeczność LGBT.

W tym kontekście oburzanie się na to, że ktoś sparodiował symbol religijny, jest niepoważne. Zachowajmy hierarchię problemów i przestańmy się w nieskończoność troszczyć o estetykę krytyki Kościoła.Riposta na powyższy argument jest dobrze znana: jeśli osoby LGBT chcą być szanowane, to niech szanują innych. Dokładnie tym tokiem myślenia podążył znany dziennikarz sportowy Paweł Wilkowicz, pisząc: „Płacą tą walutą, którą przeciwnikom chcą wycofać z obiegu. Kompletny nonsens”. W podobnym tonie wypowiedziała się prezydent Gdańska, pisząc w liście otwartym: „Jak można oczekiwać szacunku, skoro samemu odbiera się szacunek innym?”