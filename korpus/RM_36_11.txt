
fot. twitter.com/PolskaPolicja
W Polsce wzrasta liczba ataków na księży oraz przestępstw uderzających w chrześcijan. Tylko w ostatnim roku było ich 10. Do groźnej sytuacji doszło także w ostatnią sobotę w Rzeszowie, gdzie w kierunku księdza i towarzyszących mu ministrantów padły strzały oddane z wiatrówki.


W sobotę księża z parafii Świętej Rodziny odwiedzali parafian z wizytą duszpasterską. Około godz. 15.00 z okna bloku numer 6 na ulicy Solarza 6 w ich kierunku padły strzały. Śrut wystrzelony z wiatrówki trafił kapłana, gdy wychodził z klatki tego bloku.
– Padło kilka strzałów z wiatrówki w kierunku księży. O sytuacji dowiedziałem się dopiero po tym, jak księża wrócili z kolędy – powiedział rzeszowskiemu portalowi Nowiny24 proboszcz parafii Świętej Rodziny w Rzeszowie ks. Grzegorz Kałdowski.
Postrzelony kapłan nie odniósł żadnych obrażeń. Strzały padły również w stronę dwóch kolejnych kapłanów i idących z nimi ministrantów.
– Policjanci teraz pracują nad ustaleniem szczegółowo okoliczności. Postepowanie prowadzone jest jak na razie w kierunku art. 160 kk, który mówi o stworzeniu niebezpieczeństwa dla życia i zdrowia osób. Jest to przestępstwo zagrożone karą do 3 lat pozbawienia wolności – podkreślił nadkomisarz Adam Szeląg z Komendy Miejskiej Policji w Rzeszowie.
Policjanci nadal poszukują sprawcy zdarzenia. Niestety, coraz częściej dochodzi do ataków na kapłanów.
Tylko w latach 2017–2019 doszło do 23 napadów na księży. Jedna z groźniejszych sytuacji miała miejsce w czerwcu ubiegłego roku we Wrocławiu. Tam kapłan, który miał sprawować poranną Mszę świętą, został ugodzony nożem w klatkę piersiową.
– Ksiądz wchodząc do kościoła na Mszę św. został zaatakowany przez człowieka, który stał w tym kościele w przedsionku, został zaatakowany nożem – mówił w czerwcu po ataku nożownika ks. Rafał Kowalski, rzecznik prasowy Archidiecezji Wrocławskiej.
W rezultacie ciężko ranny ksiądz trafił do szpitala, a sprawcy postawiono zarzut usiłowania zabójstwa. Z kolei pod koniec lipca ubiegłego roku w Turku ksiądz został zaatakowany przez cztery osoby w biurze parafialnym po tym, gdy nie chciał podpisać dokumentu o apostazji.
– Inna sytuacja to również włamania czy napady na plebanię, gdzie grupy przestępcze czy przestępcy napadają na plebanię, chcąc uzyskać z tego korzyści związane z włamaniem, a więc liczą na różnego rodzaju kosztowności – wskazał inspektor Mariusz Ciarka, rzecznik Komendy Głównej Policji.
Również w okresie kolędy księża są bardziej narażeni na agresję. Dlatego też Komenda Główna Policji apeluje o większą ostrożność zarówno do księży, jak i do pozostałych obywateli.
– Aby nie dopuszczali się czynów nagannych, aby pamiętali o tym, że jakikolwiek atak również – na księdza – jest traktowany w polu prawa karnego jako przestępstwo i taka osoba podlega odpowiedzialności karnej – zaznaczył inspektor Mariusz Ciarka.
Z kolei Episkopat Polski apeluje o szacunek dla księży, ale i każdego człowieka.
– Nie może być przyzwolenia z naszej strony na taką atmosferę nienawiści czy to na ulicy, czy w internecie, nie tylko wobec księży, ale wobec drugiego człowieka. Jako ludzie wierzący, jako chrześcijanie tym bardziej powinniśmy dawać dobry przykład szacunku dla każdego człowieka – akcentował rzecznik Episkopatu Polski ks. Paweł Rytel-Andrianik.
Akty agresji wobec duchowieństwa, wiernych i Kościoła katolickiego nasilają się również pod wpływem ideologii LGBT. Przykładem jest nie tak dawna nagonka na ks. abp. Marka Jędraszewskiego za porównanie ideologii gender do tęczowej zarazy.
TV Trwam News