
Akcja Katolicka w liście do wicepremiera, ministra nauki i szkolnictwa wyższego Jarosława Gowina wyraziła zaniepokojenie w związku z wszczęciem postępowania dyscyplinarnego i żądaniem kary nagany dla prof. Ewy Budzyńskiej.
Akcja Katolicka w Polsce „jest zaniepokojona faktem wszczęcia postępowania dyscyplinarnego i żądania kary nagany, jakiej zażądał dla pani prof. Budzyńskiej uniwersytecki rzecznik dyscyplinarny prof. Wojciech Popiołek” – czytamy w liście.
„Żądanie dyscyplinarnej kary nagany, po skardze studentów pro-LGBT, w której zarzucono prof. Budzyńskiej nachalność w zakresie przekazywania słuchaczom ideologii anti-choice, poglądów homofobicznych, antysemityzmu, dyskryminacji wyznaniowej, informacji niezgodnych ze współczesną wiedzą naukową oraz promowanie poglądów radykalno-katolickich jest wielce krzywdzące” – podkreślają autorzy listu.
Propagowana przez profesor, a przywołana w opinii studentów pro-LGBT „ideologia” to przede wszystkim „określanie osoby w prenatalnej fazie rozwoju dzieckiem, czy definiowanie rodziny zgodnie z artykułem 18 Konstytucji RP, jako podstawowej i naturalnej komórki społecznej, rozumianej jako związek kobiety i mężczyzny”. Jak informuje Instytut na Rzecz Obrony Kultury Prawnej „Ordo Iuris”, w niniejszym przypadku „nie do przyjęcia okazało się także zaprezentowanie publikowanych w prasie naukowej wyników badań na temat skutków wychowywania dzieci przez osoby pozostające w relacjach homoseksualnych”.
Autorzy listu domagają się „przywrócenia wiarygodności Uniwersytetom, w perspektywie prawdy i wolności, z argumentami rzetelnych badań naukowych, a nie wprowadzania na nie zamętu i odzierania z godności kadry profesorskiej”. Przypominają, że prof. Budzyńska, polska socjolog, jest doktorem habilitowanym nauk humanistycznych, profesorem nadzwyczajnym Uniwersytetu Śląskiego w Katowicach. Specjalizacja naukowa prof. Budzyńskiej obejmuje m.in. zagadnienia z zakresu socjologii rodziny i socjologii moralności. Kwestie te od dwudziestu ośmiu wykłada jako nauczyciel akademicki – wskazali.
„Efekt pracy naukowej prof. Budzyńskiej imponuje. Jej publikacje i artykuły są wydawane i drukowane w wielu cenionych polskich i zagranicznych czasopismach. Wiedza, merytoryczne przygotowanie, sumienność, rzetelność i skuteczność, to przymioty profesor, które zaowocowały wykonaniem licznych ekspertyz dla organów samorządowych i organizacji +trzeciego sektora+. Warto zwrócić uwagę, że kompetencje prof. Budzyńskiej zostały wykorzystane również w szeregu działań prezydenta miasta Katowic, czy Urzędu Marszałkowskiego Województwa Śląskiego” – podkreśla w liście prezes Akcji Katolickiej Urszula Furtak.
Na zakończenie autorzy listu wyrazili nadzieję na zainteresowanie wicepremiera i ministra nauki i szkolnictwa wyższego Jarosława Gowina sprawą „naruszenia dóbr osobistych i dorobku naukowego prof. Budzyńskiej”.
„Ale przede wszystkim liczymy na podjęcie wysiłku, zmierzającego w kierunku przywrócenia wiarygodności uniwersytetom, jako miejscach, w których pracuje się na rzecz społeczeństwa i całej kultury, w perspektywie prawdy i wolności, obszaru w zakresie prawa naturalnego i badań naukowych” – napisali.
PAP