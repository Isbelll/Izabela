Komisja Europejska rozpoczęła kampanię, która ma zwiększyć akceptację społeczną dla osób homoseksualnych, biseksualnych, transpłciowych i interseksualnych. To część planu działań Komisji na rzecz równości osób LGBTI. 

Kampania pod hasłem „Wszyscy mamy te same marzenia” będzie prowadzona głównie w mediach społecznościowych, za pomocą materiałów audiowizualnych i postów. Ma pomóc w zwalczaniu dyskryminacji osób LGBTI oraz promowaniu zasady równości.

Są ważniejsze sprawy – Komisja Europejska się kompromituje – ocenia w rozmowie z naszą redakcją poseł Prawa i Sprawiedliwości Krystyna Pawłowicz.

– Dookoła panuje terror islamski, nie ma dnia, żeby ktoś z nich nie zaatakował Europejczyków, nie dokonał zamachu, a nawet, jeśli nie uda się dokonać zamachu, osobiście nożem albo maczetą zabijają po kolei ludzi. Natomiast Komisja Europejska, jak gdyby nigdy nic, bierze się za wyrównywanie szans i za problem osób homoseksualnych (…), którym żadna krzywda się tu nie dzieje. Parady chodzą po stolicach państw europejskich, nikt im nie robi krzywdy, a KE musi właśnie teraz wyrównywać ich szanse w różnych płaszczyznach życia społecznego, gospodarczego i politycznego z osobami hetero – mówi poseł.

Polityk zapowiedziała też, że będzie pytać ministra zdrowia, czy są przewidziane refundowane procedury leczenia osób LGBT, które chciałyby być zdrowe.

