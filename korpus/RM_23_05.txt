Ochrona dzieci i młodzieży w wieku szkolnym przed deprawacją ideami LGBT – to główny cel Ruchu 4 Marca, który został powołany w Warszawie.

Inicjatywa jest odpowiedzią na przedstawioną w lutym przez prezydenta stolicy Rafała Trzaskowskiego Kartę LGBT+. Zobowiązał się on m.in. do wspierania działań na rzecz bezpieczeństwa osób LGBT+, edukacji antydyskryminacyjnej i antyprzemocowej w szkole, działania na rzecz wolności artystycznej oraz utworzenia hostelu dla osób będących w sytuacji kryzysowej.

Ruch 4 Marca chce m.in., żeby władze miasta wycofały się z deklaracji LGBT. Marek Grabowski, przedstawiciel stowarzyszenia oraz Prezes Fundacji Mamy i Taty, wskazuje, że stopniowo Ruch ma działać w całej Polsce.

– Tworzymy sieć lokalnych stowarzyszeń w głównych miastach Polski: Warszawa, Poznań, Łódź, Kraków, Wrocław, Katowice. W najbliższej przyszłości chcemy być też w innych większych miastach w Polsce. Każde miasto będzie miało swoje niezależne stowarzyszenie. Zakładamy, że na początek w najważniejszych szkołach – a docelowo w każdej szkole średniej – znajdą się rodzice, którzy są odpowiedzialni – tzw. strażnicy szkoły. W ten sposób chcemy pokrywać mapę Polski siecią stowarzyszeń – zaznacza Marek Grabowski.