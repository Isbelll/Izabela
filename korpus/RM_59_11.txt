W piątek Sejm ma przyjąć uchwałę broniąca katolików przed mową nienawiści. Dokument przygotował m.in. poseł niezrzeszony Jan Klawiter.

Projekt głosi, że Sejm potępia wszystkie akty nienawiści i pogardy antykatolickiej i wzywa do ich potępienia wszystkie podmioty życia publicznego. Chodzi o państwa, organizacje międzynarodowe i władze publiczne.

W ubiegłym tygodniu przyjęcie uchwały zarekomendowała sejmowa Komisja Kultury i Środków Przekazu. Uchwała to odpowiedź na akty agresji wobec Kościoła i księży, które nasiliły się w ostatnim czasie.

Poseł Jan Klawiter nie wyklucza, że w przyszłości powstanie ustawa, która prawnie ureguluje kwestie zniewagi uczuć i symboli religijnych.

– Na razie to będzie tylko głos sprzeciwu, ale jeżeli będzie jakiekolwiek dalsze pogłębianie tej walki, to trzeba będzie już na poziomie ustawy w jakiś sposób zwiększyć karanie. Owszem, oni mają prawo walczyć czy manifestować, natomiast nie mogę się zgodzić na to, aby obrażali moje wartości – zaznacza Jan Klawiter.

Do skandalicznej zniewagi symboli i uczuć religijnych doszło m.in. na gdańskim Marszu Równości. Środowiska LGBT sparodiowały procesje Bożego Ciała.

Coraz częściej atakowani są też księża. Do brutalnych napaści na kapłanów doszło m.in. w Szczecinie i Wrocławiu.