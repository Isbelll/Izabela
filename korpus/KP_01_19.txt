Kurs samoobrony dla osób LGBTQ chciała zorganizować Grupa Stonewall. Było to po tym, jak czwórka młodych osób została wyzywana i pobita w centrum Poznania z powodu nieheteroseksualnej orientacji. Instruktor początkowo zgodził się przeprowadzić szkolenie. Później odmówił. Jest winny m.in. odmowy świadczenia usługi bez uzasadnionej przyczyny.
Instruktor krav magi z Poznania, który odmówił przeprowadzenia kursu samoobrony dla osób LGBTQ z Grupy Stonewall, został uznany winnym. Sąd wyraźnie podkreślił, że instruktor nie ma prawa selekcjonować klientów z uwagi na fakt, że nie podziela ich poglądów. – Wyrok jest dowodem na to, że polski wymiar sprawiedliwości może skutecznie przeciwdziałać dyskryminacji ze względu na orientację seksualną w dostępie do usług – tak decyzję sądu komentuje adwokat Paweł Knut z KPH reprezentujący oskarżycielkę posiłkową, Karolinę Niedźwiecką. Wyrok nie jest prawomocny.
Decyzję o zorganizowaniu kursu samoobrony dla osób LGBTQ (lesbijek, gejów, osób biseksualnych, transpłciowych i queer) Karolina Niedźwiecka podjęła wraz z Grupą Stonewall po tym, gdy czwórka młodych osób została wyzywana i pobita w centrum Poznania z powodu nieheteroseksualnej orientacji. Instruktor, który początkowo zgodził się przeprowadzić szkolenie, po publikacji informacji o zajęciach na facebooku Grupy Stonewall, odmówił wykonania zlecenia. Zapytany o przyczyny odmowy napisał: „Nie popieram związków męsko-męskich tym bardziej wychowujących dziecko”.
W sprawie wszczęto postępowanie obejmujące dwa wykroczenia: z art. 138 Kodeksu wykroczeń (odmowa świadczenia usługi bez uzasadnionej przyczyny) oraz z art. 60 § 1 Kodeksu wykroczeń (wykonywanie działalności gospodarczej bez zgłoszenia). Sąd Rejonowy dla Poznania Nowego Miasta i Wildy wydał wyrok nakazowy uznając instruktora za winnego popełnienia obydwu wykroczeń i wymierzył mu karę grzywny w wysokości 500 zł. Instruktor wniósł sprzeciw od wyroku, a sąd musiał ponownie rozpatrzeć sprawę. We wtorek, 20 marca, ten sam sąd wydał wyrok, w którym ponownie uznał szkoleniowca za winnego popełnienia obydwu wykroczeń. Sąd odstąpił od wymierzenia grzywny za odmowę świadczenia usługi jednocześnie wymierzając grzywnę w wysokości 200 zł za wykonywanie działalności gospodarczej bez zgłoszenia. Co istotne, sąd wyraźnie podkreślił, że instruktor nie ma prawa selekcjonować klientów z uwagi na fakt, że nie podziela ich poglądów.
– Jest to już kolejne – po tzw. sprawie drukarza z Łodzi – rozstrzygnięcie, które potwierdza, że polskie sądy jednolicie rozpoznają tego typu sprawy – mówi Paweł Knut. – Wydanie tego wyroku było możliwe dzięki pracy i zaangażowaniu ze strony wielu osób i instytucji. Poznańska policja wykonała ogromną pracę dochodzeniową, gromadząc materiał dowodowy pozwalający na wniesienie wniosku o ukaranie. W sprawie interweniował również Rzecznik Praw Obywatelskich, który wskazał na zasadność zastosowania w tym przypadku ochrony przed dyskryminacją, którą gwarantuje Kodeks Wykroczeń – podsumowuje sprawę adwokat Paweł Knut z Kampanii Przeciw Homofobii, która od samego początku sprawy zapewniała pomoc prawną Karolinie Niedźwieckiej, występującej w sprawie jako oskarżycielka posiłkowa.
Wyrok cieszy oskarżycielkę posiłkową. Niedźwiecka uważa, że wszystkie przestępstwa motywowane homofobią czy transfobią należy zgłaszać do Rzecznika Praw Obywatelskich oraz do organizacji LGBT niosących pomoc.
– Jestem zadowolona z wyroku. Cieszę się bardzo, że mimo sytuacji politycznej wymiar sprawiedliwości wciąż potrafi rozpoznać dyskryminację na tle orientacji seksualnej i tożsamości płciowej – stwierdza Niedźwiecka i dodaje: – Chciałabym zachęcić wszystkie osoby do tego, aby podobne sprawy zgłaszały np. organizacjom LGBT+ czy Rzecznikowi Praw Obywatelskich, bo tylko w ten sposób możemy zwrócić uwagę na nierówności, dyskryminację, krzywdę. Mam nadzieję, że ten wyrok będzie przykładem dla innych, a także że zamknie usta wszystkim neoliberalnym obrońcom wolnego rynku, którym wydaje się, że można kogoś pozbawić dostępu do dóbr i usług według własnego widzimisię.
Pozytywnie wyrok ocenia również Arek Kluk, prezes Grupy Stonewall: – To bardzo ważny, symboliczny wyrok pokazujący, że mimo wszelkich przeciwności wciąż możemy liczyć w Polsce na sprawiedliwość sądu. Miejmy nadzieję, że wyrok ten będzie przestrogą i przyczyni się do walki z dyskryminacją – mówi Kluk.
Jak wynika z najnowszych badań opublikowanych w raporcie Sytuacja społeczna osób LGBTA. Raport za lata 2015 – 2016 aż 70% osób LGBTA doświadczyło przemocy motywowanej uprzedzeniami na przestrzeni ostatnich dwóch lat. Jednocześnie tylko 4% tych osób zgłasza fakt popełnienia przestępstwa na policję.
– Jeżeli macie obawy związane z kontaktem z policją, zawsze możecie się zwrócić o pomoc do nas. Jako organizacja działająca na rzecz osób LGBT świadczymy bezpłatną pomoc prawną i psychologiczną osobom, które doświadczyły przemocy z powodu swojej orientacji seksualnej czy tożsamości płciowej. Wystarczy do nas zadzwonić (nasz numer to 22 423 64 38) albo wysłać maila na adres [email protected] (pomoc prawna) lub [email protected] (pomoc psychologiczna), a my powiemy ci co dalej – zachęca do kontaktu Cecylia Jakubczak z KPH.