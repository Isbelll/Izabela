Rodzice, którzy nie zgadzają się na udział dzieci w zajęciach z tzw. seksedukacji, mogą pobrać oświadczenie sprzeciwu ze strony Rzecznika Praw Dziecka.

Środowiska lewicowe oraz LGBT wchodzą do szkół, promując niezwykle szkodliwą ideologię gender. W przypadku Gdańska dzieje się to za przyzwoleniem samorządu.

Rodzice mają prawo powiedzieć temu „Nie”. W tym celu muszą złożyć w szkole oświadczenie. Na stronie rzecznika pojawił się wzór takiego dokumentu

Oświadczenia muszą być respektowane przez wszystkie placówki – powiedział Rzecznik Praw Dziecka Mikołaj Pawlak. Zapowiedział, że w najbliższym czasie prawdopodobnie uda się do szkół promujących seksedukację. To odpowiedź m.in. na gdański program „Zdrowe Love”.

– Zaproponowałem treść oświadczenia dla rodziców, którzy nie zgadzają się na tego typu zajęcia. Ma ono być respektowane. Jeżeli ktoś takiego oświadczenia nie będzie respektował, będzie podlegał odpowiedzialności. Takie sytuacje trzeba zgłaszać do Rzecznika Praw Dziecka, kuratora czy dyrektora szkoły, bo nawet on ma obowiązek to respektować. Zastanawiam się, czy w najbliższym czasie nie zrobię wizyty gospodarskiej na takich zajęciach. Zobaczę, co jest przedstawiane dzieciom, jaki będzie popłoch. Tego typu zdarzenia, działalność samorządów jest bezprawna – zaznaczył Mikołaj Pawlak.

Wycofania z gdańskich szkół programu „Zdrowe Love” domaga się Stowarzyszenie Odpowiedzialny Gdańsk, które zorganizowało akcję edukacyjną.

Od tygodnia po ulicach miasta jeździ laweta z bilbordem i rozdawane są ulotki o szkodliwości projektu. Akcja zakończy się 23 lutego.