Karta LGBT+ jest niezgodna z konstytucją, prawem oświatowym, z podstawami programowymi i ustawą o samorządzie – powiedziała minister edukacji narodowej Anna Zalewska.

Szefowa MEN-u w ten sposób odniosła się do podpisanej przez prezydenta Warszawy Rafała Trzaskowskiego deklaracji na rzecz społeczności homo-, bi- i transseksualnych. W dokumencie włodarz stolicy zobowiązał się m.in. do wspierania działań na rzecz tzw. edukacji seksualnej w szkołach.

Szefowa resortu edukacji podkreśliła, że wszystko, co dzieje się w szkole, musi być zgodne z programem i wymaga przede wszystkim zgody rodziców.

Dobrze, że coraz więcej osób dostrzega i sprzeciwia się ideologizacji najmłodszych w szkołach – powiedział wiceprzewodniczący sejmowej komisji edukacji i poseł PiS-u Dariusz Piontkowski.

– Zgadzam się z panią minister, że trzeba chronić dzieci przed ideologizacją niezaakceptowaną przez rodziców. Jest to zdecydowanie wykraczanie poza kompetencje prezydentów miast tych samorządów. Cieszę się, że ministerstwo jasno wyraziło pogląd przypominający o tym, jak wygląda prawo w Polsce i to prawo powinno być również przestrzegane przez prezydenta Warszawy – powiedział Dariusz Piontkowski.

Krytyczne stanowiska wobec zapisów karty LGBT+ wyraziły także Konferencja Episkopatu Polski, stowarzyszenia lekarzy i farmaceutów a także przedstawiciele rodziców.

Rzecznik Praw Dziecka chce wyjaśnień w tej sprawie od prezydenta Trzaskowskiego.