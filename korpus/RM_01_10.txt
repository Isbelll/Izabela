Organizacje promujące ideologie LGBT nawet w czasie pandemii mogą liczyć na duże finansowanie z warszawskiego ratusza. Prezydent Rafał Trzaskowski znalazł pieniądze na lobby homoseksualne, mimo że skarżył się na problemy stołecznego budżetu i nakazał burmistrzom ostre cięcia w wielu obszarach działania administracji.
Warszawski ratusz poinformował, że ostatnio rozstrzygnięto kilkanaście konkursów dla organizacji pozarządowych na projekty kulturalne.  W tym roku – jak napisał „Nasz Dziennik” – pula to 28 mln zł. Wiele z tych projektów to działania środowisk LGBT.
Oburzenia nie kryje warszawski radny PiS-u Filip Frąckowiak. W obliczu obecnej sytuacji decyzje prezydenta Rafała Trzaskowskiego są skandaliczne – ocenił polityk.
– Pan prezydent narzekał na braki finansowe jeszcze w zeszłym roku, jeszcze przed pandemią koronawirusa. W tym momencie to jest nie niedobrze, ale skandalicznie źle, że prezydent wydaje te środki. Szczególnie, że wysłał list do burmistrzów z decyzją o ścięciu wszystkich wydatków, łącznie z papierem do drukarek. Umowy, o których mowa w tych dokumentach, zostały podpisane w marcu. Już wtedy było wiadomo, że sytuacja jest pod kątem gospodarczym i ekonomicznym tragiczna – podkreślił Filip Frąckowiak.
Radni PiS wskazują, że miasto powinno w obecnej sytuacji finansowej rozważyć zawieszenie lub wycofanie się z części tych skandalicznych projektów.
Środki te mogłyby trafić na zadania wspierające mieszkańców. Tym bardziej, że warszawiacy skarżą się chociażby na brak dezynfekcji parkometrów czy słabe odkażanie komunikacji miejskiej.