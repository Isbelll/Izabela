Franciszkańska 3, to jeden z najsłynniejszych adresów w Polsce. W sobotę w Godzinę Bożego Miłosierdzia miejsce to stało się centrum wielkiego modlitewnego spotkania. Przed siedzibę krakowskiej kurii przybyły rzesze wiernych z różnych zakątków Polski, by stanąć w obronie księdza arcybiskupa Marka Jędraszewskiego. – Nasza tu obecność jest reakcją na falę nienawiści, jaka spotyka naszego arcybiskupa, na ogromne bluźnierstwa, na obrażanie naszej Matki Maryi Królowej Polski – podkreślali organizatorzy spotkania modlitewnego.  Z modlącymi łączyli się między innymi pielgrzymi idący na Jasną Górę, górale z Łudźmierza i Krzeptówek w Zakopanem, Polonia z Kanady i Stanów Zjednoczonych, wierni z diecezji bawarskiej w Niemczech, a także osoby konsekrowane. – Tak, jak powiedział papież Benedykt XVI: „Dziś przyszło już bronić nie tylko wiary, ale rozumu, zdrowego rozsądku” – akcentował ks. Władysław Zązel, kapelan Związku Podhalan. W obronie tego zdrowego rozsądku stanął ksiądz arcybiskup Marek Jędraszewski, który ideologię LBGT nazwał po imieniu. – Czerwona zaraza już po naszej ziemi na szczęście nie chodzi. Co wcale nie znaczy, że nie ma nowej, która chce opanować nasze dusze, nasze serca i umysły. Nie marksistowska, bolszewicka, ale zrodzona z tego samego ducha neomarksistowska. Nie czerwona, ale tęczowa – mówił metropolita krakowski w pamiętnej homilii wygłoszonej w 75. Rocznicę Powstania Warszawskiego. Słowa te wywołały ostrą reakcję środowisk lewicowo-liberalnych i homoseksualnych, które nie widzą niczego złego w antychrześcijańskiej ideologii. Co więcej ofensywa tych środowisk staje się coraz bardziej agresywna. – Wszyscy wiemy, że to jest ideologia, która w zamierzeniu ma zniszczyć naród, zniszczyć państwo, zniszczyć człowieka – podkreślała Barbara Nowak, małopolska kurator oświaty. W dzisiejszym świecie potrzeba prawdy, a tej prawdy broni ksiądz arcybiskup Marek Jędraszewski – wskazywał poseł PiS profesor Włodzimierz Bernacki. – Arcybiskup Jędraszewski wpisuje się w to, co Kościół Polski czynił przez ostatnie lata. A szczególnie w latach komunizmu – mówił. Metropolita krakowski swoją postawą i nauczaniem ukazuje nam właściwą drogę – akcentował Marek Pęk, wicemarszałek Senatu. – Mnie biskup Marek Jędraszewski przypomina tych najwspanialszych ludzi Kościoła, którzy łączyli zawsze z jednej strony, to, co biskup powinien po pierwsze robić, czyli naukę wiary, ale równocześnie naukę patriotyzmu, polskości – zauważył senator RP. Dlatego potrzeba wielkiej mobilizacji społecznej, tej jak ta dziś na Franciszkańskiej 3, która przeciwstawi się ideologii LGBT – podkreślał Adam Bujak, osobisty fotograf Jana Pawła II. – Ta ogromna rzesza ludzi świadczy o tym, żeby naród się opamiętał – podkreślał. Święty Jan Paweł II uczył nas, jak korzystać z daru wolności, jak walczyć z egoizmem i złem. W 1979 roku na krakowskich Błoniach mówił, abyśmy nie podcinali sami tych korzeni, z których wyrastamy. – Albo będziemy mówić: „tak” – prawdziwie i „nie” – kłamstwu. Nie będziemy bierni w obliczu zła. Zawsze, czy to w życiu prywatnym, rodzinnym lub w życiu publicznym, albo nie jesteśmy chrześcijanami, to jest kwestia zero-jedynkowa – akcentował prof. Przemysław Czarnek, wojewoda lubelski.Dlatego wobec ataków środowisk LGBT nie możemy przejść obojętnie. Musimy bronić chrześcijańskich wartości.