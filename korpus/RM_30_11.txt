Siedleccy radni odrzucili Samorządową Kartę Praw Rodzin. Pod obywatelską inicjatywą podpisało się ponad 1500 mieszkańców miasta.  

Karta Praw Rodzin przypomina o respektowaniu zapisów konstytucji dotyczących ochrony małżeństwa i rodziny. Daje samorządom narzędzia, które umożliwiają umocnienie pozycji rodziny. Jest też reakcją na próby szerzenia ideologii LGBT.

Odrzucenia Karty w Siedlcach domagali się lewicowi i liberalni aktywiści oraz politycy, którzy podnosili, że dokument dyskryminuje m.in. osoby homoseksualne. Siedlecki radny PiS Robert Gryczka przekonywał z kolei na posiedzeniu Rady Miasta, że Karta jest za rodziną, a nie przeciwko komuś.

– Ta uchwała nie uderza w żadne środowiska, nie uderza w nikogo. W tym projekcie uchwały – w Karcie Praw Rodzin – nie pada żadne słowo przeciwko. Ta Karta jest za rodziną, nie przeciwko czemuś. Zapisy Karty nikogo nie obrażają, a tylko podkreślają rolę rodziny – powiedział Robert Gryczka.  

Mimo to radni nie przyjęli uchwały. Siedlce to nie jedyny samorząd, który w ostatnim czasie odrzucił Samorządową Kartę Praw Rodzin. W ubiegłym tygodniu przeciw Karcie opowiedział się także sejmik województwa wielkopolskiego.

Samorządowa Karta Praw Rodzin obowiązuje w 37 samorządach w Polsce.