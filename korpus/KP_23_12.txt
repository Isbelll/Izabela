Na 500 mln mieszkańców Unii Europejskiej tylko 75 mln nie ma jeszcze dostępu do związków partnerskich i małżeństw jednopłciowych. Połowę z tych 75 mln stanowią Polacy i Polki.

Piszemy z prośbą – powiedzcie o sobie bliskim, znajomym, tym, z którymi pracujecie, obok których żyjecie.

A Wy, znani, pracujący w dużych miastach, dziennikarze i dziennikarki, pisarki i pisarze, reporterzy i reporterki, aktorki i aktorzy, reżyserzy i reżyserki, muzyczki i muzycy, prezenterzy i prezenterki oraz inni – wyjdźcie z ukrycia. Nie milczcie na własny temat, nie chowajcie się za zużytym zwrotem „to moja sprawa”, „to zbyt osobiste”. Nie prosimy Was o dzielenie się intymnymi historiami ze swojego życia, ale o to, byście przestali udawać. To dobry sposób wykorzystania swojej popularności. W wymienionych powyżej branżach pracuje liczna reprezentacja osób homoseksualnych. Macie wpływ na postawy, odczucia, refleksje swoich czytelników, słuchaczek, widzów. Funkcjonujecie w świadomości wielu jako heteroseksualni – czasami przez oczywiste założenie, jakim obdarzamy nowo poznaną osobę, uznając jej orientację za heteroseksualną, czasami dlatego, że gracie w heteroseksualizm.

Ukrywając się, przyznajecie, że być osobą homoseksualną to znaczy być człowiekiem gorszej kategorii.

Ponad połowa społeczeństwa LGBT w miejscu pracy odgrywa osoby heteroseksualne, 61 proc. ukrywa swoją orientację przed przełożonymi, 48 proc. przed klientami, 57 proc. przed innymi pracownikami.

11 maja federacja europejskich organizacji LGBT+ ILGA-Europe opublikowała raport o sytuacji osób nieheteroseksualnych i transpłciowych w Europie. Międzynarodowe stowarzyszenie zrzeszające organizacje LGBT z krajów europejskich przeanalizowało sytuację ludzi LGBT w 49 państwach. Wśród krajów Unii Europejskiej Polska, wraz z Litwą, zajęła przedostatnie miejsce. Ocenie podlegają 52 kategorie, takie jak: prawo do azylu, równouprawnienie, ochrona przed mową i przestępstwami z nienawiści, prawo do legalizacji związku, posiadania rodziny, możliwość korekty płci metrykalnej. Punkty przeliczane są na procenty. Polska uzyskała 18 proc., na ostatnim miejscu jest Łotwa – 17 proc.

Osoby publiczne w naszym kraju coraz częściej stosują homofobiczną retorykę, a ustawy dotyczące związków partnerskich i uzgodnienia płci są blokowane przez władze. Osoby homoseksualne i organizacje działające w ich imieniu są coraz częściej atakowane. Przemoc motywowana nienawiścią jest ignorowana.

Osoby homoseksualne w Polsce nie mają prawa do życia rodzinnego.

Brak działań władz na rzecz grup dyskryminowanych dodaje siły grupom nacjonalistycznym i ksenofobicznym. Polowanie na osoby nieheteroseksualne, które odbywa się m.in. w Rosji, może rozpocząć się również w naszym kraju. Dlatego prosimy Was – wyjdźcie z ukrycia. Ruch zebrany wokół Harveya Milka pokazał, że wyjście z szafy – czasami na ulice – przynosi realną zmianę.

Rozumiemy, że czasami musicie się ukrywać, zwłaszcza, jeśli jesteście zależni od homofobicznych rodziców lub opiekunów, z którymi żyjecie. W takiej sytuacji decyzja o ujawnieniu się nie powinna być pośpieszna, ale gruntownie przemyślana.

Jednak wielu z Was, cieszących się popularnością, zarabiających znacznie powyżej średniej krajowej, zbudowało sobie komfortowe warunki do życia. Jesteście odpowiedzialni za sytuację prawną osób homoseksualnych w naszym kraju i za tych, którzy nie mają możliwości, pieniędzy czy sławy, za którą mogliby się schować. To oni oraz wyautowani aktywiści zbierają słowa pogardy i ciosy – w Waszym imieniu.

Nie można przyznać praw komuś, kogo nie ma, kto ukrywa swoją twarz, dlatego bardzo Was prosimy: wyjdźcie z szafy.