Jeżeli ktoś potrzebuje pomocy, zawsze ją od państwa polskiego otrzyma. Ale zgoda na upowszechnianie, wręcz na agresję, próbę zdominowania naszego życia społecznego przez ideologię LGBT w żadnym wypadku nie będzie miała miejsca. Obrona rodziny jest jednym z fundamentów całego planu społeczno-politycznego, gospodarczo-cywilizacyjnego, jaki Prawo i Sprawiedliwość realizowało i jaki chce nadal realizować, bo odrodzenie Polski może się dokonać tylko wtedy, kiedy będzie silna rodzina  – mówił poseł Antoni Macierewicz w czwartkowych „Rozmowach niedokończonych” na antenie Telewizji Trwam. Poseł Antoni Macierewicz, były minister obrony narodowej, podkreślał w czwartkowych „Rozmowach niedokończonych”, że obrona rodziny jest fundamentalną wartością i planem, jaki Prawo i Sprawiedliwość realizowało i zamierza nadal realizować.

– Sprawy życia intymnego są prywatnymi sprawami każdego człowieka. Jeżeli ktoś potrzebuje pomocy, zawsze ją od państwa polskiego otrzyma. Ale zgoda na upowszechnianie, wręcz na agresję, próbę zdominowania naszego życia społecznego przez ideologię LGBT w żadnym wypadku nie będzie miała miejsca. Obrona rodziny jest jednym z fundamentów całego planu społeczno-politycznego, gospodarczo-cywilizacyjnego, jaki Prawo i Sprawiedliwość realizowało i jaki chce nadal realizować, bo odrodzenie Polski może się dokonać tylko wtedy, kiedy będzie silna rodzina – podkreślał Antoni Macierewicz.

Gość Telewizji Trwam wskazał na różnicę w pojmowaniu demokracji przez polityków Zjednoczonej Prawicy i opozycji.  

– Nawiązując do problemu demokracji, to tutaj jest nieprawdopodobna różnica. Z jednej strony jest Prawo i Sprawiedliwość, które mówi, że fundamentem decyzji gospodarczo-społecznych jest wola narodu wyrażona w wyborach. (…) Tymczasem tamta strona mówi: „Nie – tutaj jest Unia Europejska, która ma decydować, mają poszczególne grupy – jak sędziowie – decydować”. Oni mają być poza prawem, poza decyzją narodu. To jest zaprzeczenie fundamentu współczesnej cywilizacji. To właśnie wybory decydują, bo w wyborach każdy obywatel bierze odpowiedzialność za państwo – mówił były minister obrony narodowej.

Poseł Antoni Macierewicz podkreślał, że poparcie w sondażach nie jest tożsame z podjęciem decyzji i kluczowe jest to, aby każdy obywatel poszedł na wybory.

– My nie możemy się zadowolić tym, że są sondaże i jest poparcie. Decyzja będzie dopiero wtedy, jak się wrzuci kartkę do urny. Trzeba pójść na wybory. W zestawieniu z dramatami, wysiłkiem, poświęceniami naszych przodków, którzy tracili życie, pracę – to, żeby pójść do urny wyborczej jest żadnym wysiłkiem. Ja rozumiem, że ludzie czasami mają wątpliwości. (…) Ale to jest mniejsza praca niż to, co spotkało naszych przodków – zauważył gość Telewizji Trwam.