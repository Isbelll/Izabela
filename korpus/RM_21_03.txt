Chcąc zmieniać porządek świata, trzeba przede wszystkim zmieniać młodego człowieka, poczynając od dziecka – tak Deklarację LGBT+ w rozmowie z TV Trwam skomentował ks. prof. Paweł Bortkiewicz.

Wykładowca WSKSiM w działaniach lewicowych aktywistów, które doprowadziły do podpisania przez Rafała Trzaskowskiego Deklaracji LGBT+, widzi chęć zniszczenia podstawowej komórki życia społecznego, jaką jest małżeństwo.

– Celem tej deklaracji jest przede wszystkim edukacja seksualna. Chcąc zmieniać porządek świata, trzeba przede wszystkim zmieniać młodego człowieka, poczynając od dziecka. Ta deklaracja ma na celu zastąpienie miłości deformacją seksualną – akcentował duchowny.

Szkolne instytucje państwowe przejmują rolę rodziców – to kolejny problem, na który wskazał ks. prof. Paweł Bortkiewicz.

– Rolę rodziców, którzy mają zarówno moralne, jak i konstytucyjne prawo do opieki wychowawczej nad dzieckiem, zwłaszcza w sferach wychowania do wartości oraz miłości, przejmują szkolne instytucje państwowe. To jest oczywiście naruszenie zasady pomocniczości, tworzącej fundamenty życia społecznego, jak i naruszenie prawa konstytucyjnego – zaznaczył.

Rafał Trzaskowski twierdzi, że Deklaracja LGBT+ promuje tolerancję. Zdaniem bioetyka to „radykalna nieprawda”.

– Albo prezydent Rafał Trzaskowski nie wie, co mówi, albo świadomie mówi nieprawdę. Nie można mówić o tolerancji w sytuacji, w której nie toleruje się prawa rodziców do wychowania dzieci, nie toleruje się także samych dzieci, które mają prawo do wychowania do miłości, a nie do deprawacji – powiedział.

Musimy poważnie pomyśleć o konieczności wycofania Polski z Konwencji Stambulskiej – wskazał duchowny.

– Konwencja Stambulska jest źródłem wszelkiego nieszczęścia. Myślę również, że rząd powinien podjąć bardzo konkretne i wręcz spektakularne działania w takich przypadkach, w których zasady konstytucyjne są łamane – mówił ks. prof. Paweł Bortkiewicz.