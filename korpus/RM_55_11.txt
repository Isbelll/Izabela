Naszym zadaniem w Parlamencie będzie doprowadzenie do takich przepisów, które na tyle precyzyjnie będą formułowały, czym jest profanacja symboli świętych, żeby nie było możliwości ominięcia prawa – mówił Jacek Ozdoba, radny PiS m.st. Warszawy, w piątkowych „Aktualnościach dnia” na antenie Radia Maryja.
Przed ubiegłorocznymi wyborami samorządowymi Rafał Trzaskowski złożył wiele obietnic mieszkańcom Warszawy. Zdaniem Jacka Ozdoby, radnego PiS m.st. Warszawy, było to mataczenie i tworzenie alternatywnej rzeczywistości przez prezydenta Warszawy, który nie wywiązuje się ze swoich obietnic.
– Mamy szereg projektów, które Rafał Trzaskowski proponował, jak skrzyżowania bezkolizyjne, darmowe żłobki dla każdego dziecka – jeżeli w publicznym żłobku nie znalazłoby się miejsce, to miały być dopłaty do prywatnych placówek. Można powiedzieć, że to był taki festiwal obietnic, ale w tej chwili widzimy, w jaki sposób Platforma Obywatelska realizuje te obietnice. Twierdzi teraz nagle, że nie ma środków finansowych – powiedział Jacek Ozdoba.
Jak zauważył gość „Aktualności dnia”, w momencie, kiedy władze Warszawy wprowadziły Kartę LGBT, wówczas rozpoczęły się masowe profanacje symboli religijnych.
– Od kiedy pojawiła się ta Karta LGBT, od kiedy władze Warszawy dały przyzwolenie na ideologiczny samorząd, to widzimy, że ten festiwal idzie w taką stronę bez żadnej kontroli. W tej chwili mamy kolejne profanacje – profanacja Mszy św., gdzie mężczyzna z durszlakiem na głowie udawał kapłana, profanacja świętego symbolu, profanacja wizerunku Matki Boskiej Częstochowskiej – wskazał radny m.st. Warszawy.
Zdaniem Jacka Ozdoby należy stworzyć takie przepisy, według których samorządy nie będą mogły zajmować się ideologią oraz przepisy, które będą skutecznie chroniły święte symbole.
– Naszym zadaniem w Parlamencie będzie doprowadzenie do takich przepisów, które na tyle precyzyjnie będą formułowały, czym jest profanacja symboli świętych, żeby nie było możliwości ominięcia prawa. (…) Trzeba słuchać przede wszystkim nauk Kościoła i tego, co jest związane z polskością oraz słów ks. abp. Marka Jędraszewskiego, które często są atakowane. Sam arcybiskup jest atakowany za to, że powiedział prawdę o ideologii, którą musimy powstrzymać – zaznaczył gość Radia Maryja.