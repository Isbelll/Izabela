Od 30 września zapraszamy na wykłady i seminaria Uniwersytetu Krytycznego w semestrze jesiennym.

Uniwersytet Krytyczny dostarcza wielowymiarowej wiedzy o świecie: sztuka i polityka, historia i socjologia, filozofia i polityka społeczna wzajemnie się tu inspirują i krytycznie pokazują społeczny świat jako całość.

Krytyka Polityczna, ul. Foksal 16, II p., Warszawa
Wstęp wolny

Seminaria Uniwersytetu Krytycznego w semestrze jesiennym 2013:

KLUB FILMOWY LGBT
Prowadzenie: Mariusz Kurc, Bartosz Żurawiecki

Klub Filmowy LGBT to seanse filmów o tematyce homo-, bi- i transseksualnej, których nie ma w Polsce w ‘regularnej’ dystrybucji. Po każdej projekcji gospodarze cyklu zapraszają na dyskusję wokół filmu.

raz w miesiącu w PONIEDZIAŁKI o 19:00
terminy spotkań: 30.09, 28.10, 25.11, 16.12

***

MUZYKA I WIZUALNOŚĆ W CZASACH POPKULTURY, VOL 4: PRL, LATA 80-TE
Prowadzenie: Zespół Badań Praktyk Późnej Nowoczesności (Natalia Grądzka, Antoni Michnik, Klaudia Rachubińska, Xawery Stańczyk)

W kolejnym semestrze cyklu pragniemy poszerzyć formułę wykładów i zaprosić bezpośrednio do rozmowy o muzyce popularnej i wizualności. W tym celu proponujemy jako temat konkretny czas i konkretne miejsce – Polskę lat 80-tych. Zapraszamy na cykl naprzemiennych wykładów w ramach Uniwersytetu Krytycznego oraz otwartych seminariów Instytutu Studiów Zaawansowanych, na temat tego jak brzmiała i wyglądała muzyka popularna ostatniej dekady PRL-u oraz jakie miało to społeczne konsekwencje. Na wykładach będziemy przedstawiać nasze interpretacje różnych aspektów muzyki popularnej lat 80-tych w Polsce, natomiast podczas seminariów mamy nadzieję poddać je wspólnej, pogłębionej, krytycznej analizie wychodząc od szeregu tekstów teoretycznych.

raz w miesiącu we WTORKI o 19:00
terminy spotkań: 1.10, 29.10, 26.11, 7.01, 4.02

Wykładom towarzyszą otwarte seminaria w ramach Instytutu Studiów Zaawansowanych: raz w miesiącu w PONIEDZIAŁKI o 19:00 (terminy spotkań: 16.10, 13.11, 11.12, 22.01, 19.02).

***

PORNOGRAFIA I NOWOCZESNOŚĆ
Prowadzenie: Jakub Dymek

Jak pornografia wiąże się z dwoma kluczowymi dla współczesnej polityki pojęciami: liberalizmem i nowoczesnością? To główne pytanie, na które postaramy się odpowiedzieć, sięgając po różnorodne narzędzia teoretyczne, ale także przywołując zapomniane historie – od prehistorii porno, przez amerykańskich konserwatystów i porno-śledztwa prowadzone przez FBI po futurystyczne utopie. Nie zabraknie też refleksji o tym jak krytycznie analizować porno, z różnych perspektyw, ale bez legitymizowania cenzury. Spoglądając na porno jako dyskurs, a nie tylko gatunek filmowy czy pop-kulturowy fenomen. Epilogiem cyklu będzie spotkanie poświęcone nowym mediom, nowym studiom nad pornografią i nowym obawom – po trzeciej fali feminizmu czy może raczej: po trzeciej fali porn studies. W ramach każdego spotkania odbędzie się wykład i prezentacją oraz otwarta dyskusja.

Uwaga: treści wykładów przeznaczone są dla osób pełnoletnich!

dwa razy w miesiącu w ŚRODY o 19:00
terminy spotkań: 9.10, 23.10, 6.11, 20.11, 4.12

***

INNA STRONA POLSKIEGO KINA II
Prowadzenie: Krzysztof Tomasik

Kontynuacja cyklu zbudowanego na przekonaniu, że „Polskie kino jest tak naprawdę nieznane”. W czasie kolejnych spotkań zajmować się będziemy mniej oczywistymi zjawiskami, którym należy się baczniejsza uwaga bądź mniej stereotypowe czy pobłażliwe podejście niż dotychczas prezentowane w historiografii polskiego filmu. Wykłady dotyczyć będą takich zjawisk jak kino przedwojenne, sytuacja aktorów (i kinomanów!) w czasie wojny, czas socrealizmu i odwilży, nie tylko politycznej, ale i obyczajowej. Powrócimy także do kina kobiet, tym razem w związku z dwiema ważnymi książkami Moniki Talarczyk-Gubały poświęconymi polskim reżyserkom filmowym. Jak zwykle przyświecać nam będzie pytanie czy spojrzenie na polskie kino z innej strony daje szansę okryć twórców niesłusznie zapomnianych i ich dokonania, niefunkcjonujące w powszechnej świadomości. Wszystkie spotkania będą licznie ilustrowane zarówno zdjęciami, jak i fragmentami filmów.

raz w miesiącu w ŚRODY o 19:00
terminy spotkań: 16.10, 13.11, 11.12, 8.01, 29.01

***

DKF: JAK CZYTAĆ KINO GROZY?
Prowadzenie: Klaudia Rachubińska

Straszne historie, pełne zjaw, potworów i krwawych morałów, towarzyszyły ludzkości od zawsze, pod fantastycznym przebraniem skrywając rzeczywiste kulturowe lęki. Nie inaczej jest w wypadku współczesnego kina grozy – pomimo zmieniających się trendów, istotą horrorów pozostaje nie tylko żerowanie na indywidualnych fobiach i obawach widzów, ale też odzwierciedlanie niepokojów społecznych i uniwersalnych lęków. Podczas sześciu jesiennych spotkań przyjrzymy się z bliska horrorowi jako gatunkowi, wspólnie zbadamy sens podejrzliwej, a nawet paranoicznej lektury i spróbujemy zaaplikować konkretne perspektywy teoretyczne do kilku popularnych filmów, by sprawdzić, czy współczesny widz – który już wie, że nie należy schodzić do piwnicy mówiąc „zaraz wracam” – może się z nich jeszcze czegoś dowiedzieć o kulturze, w której żyje.

dwa razy w miesiącu w CZWARTKI o 19:00
terminy spotkań: 3.10, 17.10, 31.10, 14.11, 28.11, 12.12

***

CO TO JEST WSPÓŁCZESNOŚĆ?
Prowadzenie: Orgia Myśli (Jacek Dobrowolski, Mateusz Falkowski, Wiktor Rusin, Jacek Szaban)

W rzeczywistości, której kształt determinuje ekscesywny i dynamiczny przepływ informacji, faktów, interpretacji, komentarzy, wielość dyskursów i rosnąca złożoność procesów społecznych i ekonomicznych, problemem najbardziej być może palącym staje się ustanowienie jakiejkolwiek „teorii współczesności”, odpowiedź na pytanie „co się w istocie dzieje?”, która byłaby tyleż syntetyczna, bezstronna i całościowa w ujęciu obecnego stanu rzeczy, co i w miarę możliwości jednoznaczna i ukierunkowująca nasze praktyki i polityki. Seminarium poświęcone jest teoretycznej eksploracji wielu składających się na naszą obecną rzeczywistość wątków i zagadnień; jego celem ma być raczej synteza i wszechstronność niż specjalizacja i bezpośrednie zastosowanie. Zasadniczym założeniem cyklu jest także stałość uczestników (przy drzwiach otwartych dla wszystkich zainteresowanych wyłącznie konkretnym zagadnieniem), ciągłość „wątków przewodnich”, takich jak „kapitalizm”, „kryzys”, „globalność”, „Polska”, „kultura”, „myśl współczesna”, możliwość lektur obowiązkowych dla uczestników (o których będziemy z wyprzedzeniem informować), a także zaproszenia dla „gości specjalnych”.

Cykl realizowany we współpracy z Instytutem Studiów Zaawansowanych.

dwa razy w miesiącu w CZWARTKI o 19:00
terminy spotkań: 10.10, 24.10, 7.11, 21.11, 19.12, 9.01, 23.01

***

LEKTURY KRYTYCZNE

dwa razy w miesiącu we WTORKI o 19:00