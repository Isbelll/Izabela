Mimo, że nie ma jeszcze kampanii wyborczej, to kandydaci na prezydenta są bardzo aktywni. Podobnie jak pracownie sondażowe, które publikują zaskakujące dane. W jednym z zestawień dla „Gazety Wyborczej” suma wszystkich kandydatów dała wynik 101 procent.
W trakcie epidemii sondaże wyborcze dawały Andrzejowi Dudzie ponad 50-procentowe poparcie. Teraz wróciły do stanu sprzed kilku miesięcy. Prezydent może liczyć na ponad 40 procent poparcia. Z wyjątkiem jednego sondażu – Pracowni Badań Społecznych – tam Andrzej Duda ma 35 procent.

Sondaże nie obrazują realnego poparcia – mówi socjolog, dr Mirosław Boruta Krakowski.

– Sondaże robione są przez bardzo różne źródła, bardzo różni ludzie je finansują, dla bardzo różnych redakcji, mających takie bądź inne cele – wyjaśnia dr Mirosław Boruta Krakowski.

Rosną szanse Rafała Trzaskowskiego, który o przepustkę do II tury bije się z Szymonem Hołownią. W dół poszły notowania Władysława Kosianiaka-Kamysza. To chwilowy spadek – mówi Paweł Kukiz.

– Zawsze coś nowego powoduje zainteresowanie mediów i wchodzi to w ten tradycyjny już w Polsce scenariusz PO przeciwko PiS-owi – podkreśla w RMF Paweł Kukiz.

Kampanii wyborczej nie ma, bo marszałek Sejmu Elżbieta Witek nie wyznaczyła jeszcze terminu wyborów. Najpierw w Dzienniku Ustaw opublikować trzeba uchwałę Państwowej Komisji Wyborczej.

Wszystko zależy od prac Senatu nad ustawą o wyborach – mówi wicemarszałek Sejmu Ryszard Terlecki.

– Szybkie procedowanie jest teraz w interesie Platformy Obywatelskiej, a najwyraźniej Senat te działania opóźnia. Być może jest to wynik wewnętrznych nieporozumień – wskazuje Ryszard Terlecki.

Kandydaci ruszyli jednak w Polskę. Rafał Trzaskowski wczoraj był w Stargardzie i w Szczecinie, gdzie usłyszał kilka niewygodnych pytań, w tym to, czy do szkół wprowadzona zostanie ideologia LGBT.

– Każdy prezydent czy to prezydent m.st. Warszawy czy prezydent RP powinien bronić mniejszości – mówi Rafał Trzaskowski.

O poglądach Rafała Trzaskowskiego świadczy jego otoczenie – mówi socjolog Mateusz Schmidt.

– Jego zastępcą jest pan Paweł Rabiej, działacz środowisk LGBT, który wprost ze swoim partnerem pokazuje się publicznie. Od tego bagażu doświadczeń Rafał Trzaskowski nie ucieknie w kampanii prezydenckiej – podkreśla Mateusz Schmidt.  

Aktywny jest również prezydent Andrzej Duda. Choć jego sztab przekonuje, że realizuje w ten sposób swoje prezydenckie obowiązki – mówi Adam Bielan.

– W momencie, kiedy rygory związane ze stanem epidemii są nieco lżejsze po prostu wraca do tego, co robił całą kadencję. Oczywiście planujemy i rozpoczniemy agitację wyborczą – zaznacza Adam Bielan, rzecznik sztabu wyborczego prezydenta Andrzeja Dudy.

Elementem prekampanii stały się wnioski PO o wotum nieufności dla kolejnych  ministrów. Koalicja Obywatelska chce odwołania ministra zdrowia, ministra spraw wewnętrznych oraz ministra sprawiedliwości.

– Nawet czas pandemii ci ludzie wykorzystują do tego, by w sposób nieuczciwy bogacić się – mówi przewodniczący PO, Borys Budka.

To działanie bezpodstawne – wskazuje rzecznik PiS Anita Czerwińska.

– Dla tych wniosków również nie ma uzasadnienia. Czekamy oczywiście na ten dokument, będziemy się co do szczegółów odnosić – zaznacza Anita Czerwińska.

Najbardziej prawdopodobny termin wyborów to 28 czerwca.