Sprawa Artura W. to poziom politycznej amatorki czy takiej bezczelności świata przestępczego w Warszawie na bardzo wysokim poziomie – powiedział w środowej audycji „Aktualności dnia” na antenie Radia Maryja b. radny miasta stołecznego Warszawa Jacek Ozdoba.
Wybrany z ramienia Platformy Obywatelskiej Artur W., burmistrz warszawskiej dzielnicy Włochy, został złapany na przyjmowaniu łapówki, a następnie zatrzymany przez Centralne Biuro Antykorupcyjne. Jacek Ozdoba wskazał, że „jest to sprawa rozwojowa”.
– Rozwojowa z powodu decyzji, które były wydawane administracyjnie. Pan burmistrz wpływał na te decyzje, które były podejmowane. Można więc powiedzieć, że gdzieś po tej nitce będziemy dochodzili do kolejnych wątków procederu przestępczego w Warszawie, który nie jest obcy miastu stołecznemu Warszawa, bo tam nawet była prezydent Warszawy przyznawała, że w ratuszu i poza nim funkcjonowała zorganizowana grupa przestępcza, która zmieniała plany zagospodarowania – powiedział polityk.
Nowo wybrany do Sejmu poseł Prawa i Sprawiedliwości zaznaczył, że nie jest zaskoczony zaistniałą sytuacją, a „bardziej scenariuszem filmowym”
– To już jest scena gangsterska. (…) Burmistrz dzielnicy Włochy, który jedzie samochodem za kilkaset tysięcy. Z naprzeciwka podjeżdża do niego obywatel turecki, który przekazuje mu przez szybę w reklamówce 200 tys. złotych łapówki za wydanie pozytywnej, sprzyjającej mu decyzji. Ten obywatel turecki jest deweloperem, a pan Artur W. jest prominentnym działaczem Platformy Obywatelskiej, byłym zastępcą burmistrza Bielany. Tutaj dochodzi do sytuacji procederu przestępczego. CBA na gorącym uczynku przyłapało pana burmistrza. (…) To jest poziom politycznej amatorki czy takiej bezczelności świata przestępczego w Warszawie na bardzo wysokim poziomie – zaznaczył gość Radia Maryja.
Jacek Ozdoba w kontekście wyborów i zmian na ławach sejmowych wskazał, że „w parlamencie dojdzie do sporu ze światem ideologicznym, związanym z ideologią LGBT i całą debatą o zastępczych tematach, które mają wywołać emocje”.
– Na pewno pojawi się projekt związany z liberalizacją ustawy aborcyjnej. (…) Widzimy, że priorytety lewicy nie służą Polsce, bo żaden konflikt, emocje i pomysły cywilizacji śmierci nie będą powodowały lepszego stanu prawnego. Będziemy to skutecznie odpierać. Na pewno nie będę pozwalał na to, żebyśmy się zajmowali bezsensownymi projektami i żebyśmy zmieniali model funkcjonowania rodziny i zmieniali zapisy konstytucyjne, mówiące o tym, czym jest małżeństwo. Małżeństwo jest związkiem kobiety i mężczyzny. Tu na pewno będzie stanowczy opór i niech zapomną o tych swoich chorych pomysłach – powiedział polityk.