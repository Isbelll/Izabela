O tym, jak uchronić dzieci przed szkodliwą ideologią LGBT – będą dziś mówić we Włocławku osoby biorące udział w akcji „SOS dla Polskiej Rodziny”. Spotkanie odbędzie się w Muzeum Diecezjalnym. Z mieszkańcami będą rozmawiać wiceminister inwestycji Anna Gembicka oraz wieloletni parlamentarzysta Andrzej Jaworski.

Koordynator inicjatywy „SOS dla Polskiej Rodziny” Hubert Grzegorczyk podkreślił, że akcja ma na celu ochronę dzieci i rodzin przed genderyzmem. Na spotkaniach pokazywane są przykłady, jak ideolodzy wkraczają w rodzinną rzeczywistość.

– Staramy się uczulić wszystkich, którzy przychodzą na takie spotkania, w jaki sposób należy walczyć z takimi zagrożeniami. Zachęcamy wszystkich do tego, aby brali udział w takich gremiach kolegialnych jak chociażby Rady Rodziców, aby interesowali się programem nauczania swoich dzieci oraz konkursami i tym, co dzieje się w ich lokalnych społecznościach. Często jest tak, że genderyści pod przykrywką różnego rodzaju szkoleń, akcji promocyjnych i innego rodzaju eventów, po prostu podkładają nam różnego rodzaju ulotki, a my korzystamy z tych ofert, nie mając świadomości, że jesteśmy indoktrynowani – powiedział Hubert Grzegorczyk.

W najbliższym czasie odbędą się kolejne spotkania w ramach inicjatywy „SOS dla Polskiej Rodziny”. Jutro zaplanowano spotkania w Rypinie oraz Gdańsku, w piątek w Sztumie natomiast w sobotę w Tomaszowie Lubelskim.