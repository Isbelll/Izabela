Kampania Przeciw Homofobii chce pokazać, że ofiarą homofobii pada także sam homofob i osoby wokół niego.

Mogłoby się wydawać, że w temacie osób nieheteroseksualnych zostało pokazane już bardzo wiele (jeśli nie wszystko). Jako Kampania Przeciw Homofobii zawsze uważaliśmy, że kampanie społeczne to efektywne narzędzie zwiększania świadomości społecznej i poszerzania dyskursu w kontekście osób nieheteronormatywnych. W 2003 roku mieliśmy na ulicach kampanię Niech nas zobaczą – pary jednopłciowe trzymające się za ręce na plakatach, które dosłownie zrywane były z przystanków. Kilka lat później Homofobia – tak to wygląda – plakaty ze zdjęciami kobiet i mężczyzn mówiących o efektach mowy nienawiści. Materiały eksponowane publicznie były niszczone wraz z nośnikami. Potem podnosiliśmy temat młodzieży LGBT w kampanii Spoko, ja też!, w której grupa nastoletnich osób opowiadała o swoim życiu. W kampanii Rodzice, odważcie się mówić pokazaliśmy rodziców i rodziny osób nieheteroseksualnych.

Zorganizowaliśmy też kilka mniejszych kampanii plakatowych i wideo. Reakcje są różne, ale wszystkie te działania mają wspólną cechę: dotykają tabu, którego nikt wcześniej nie dotknął.

Homofobia szkodzi jest kampanią zupełnie inną niż te zrealizowane do tej pory. Inicjatywa wyszła ze strony grupy kreatywnych ludzi z oryginalnym pomysłem i kompetencjami umożliwiającymi profesjonalne wykonanie. Chcieli teatralnie pokazać jaką szkodę wywołuje homofobia nie u samych osób nieheteroseksualnych, ale u tzw. homofoba.

Nieracjonalny lęk przed innością, stereotypizacja, seksualizacja, uprzedzenia, brak autorefleksji, nakręcająca się spirala obaw i nienawiści pokazane w krzywym zwierciadle, aby uzmysłowić, że homofobia szkodzi nam wszystkim.