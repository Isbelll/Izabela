Profesor Aleksander Nalaskowski, wykładowca Uniwersytetu Mikołaja Kopernika, wraca do pracy ze studentami. Rektor uczelni uwzględnił odwołanie, ale przeciwko Profesorowi nadal toczyć się będzie postępowanie wyjaśniające.


Profesor Aleksander Nalaskowski w swoim felietonie krytykował ideologię LGBT. To spotkało się z ostrą reakcją rektora UMK prof. Andrzeja Tretyna. Wykładowca został zawieszony na trzy miesiące. W obronie Profesora stanęło wiele osób: duchownych:

– Ks. bp Mering z Włocławka napisał do mnie i do mojego rektora list, w którym podkreśla, że ja mam prawo walczyć o takie wartości, które uznaję za słuszne – mówił prof. Aleksander Nalaskowski.

I świeckich:

– Czujemy się w obowiązku, po rozmowach z mieszkańcami Torunia, aby stanąć w obronie Pana Profesora – podkreślał wiceprzewodniczący Rady Miasta Torunia Adrian Mól.

Głos w sprawie zabrał również minister nauki i szkolnictwa wyższego Jarosław Gowin oraz przewodniczący Rady Mediów Krzysztof Czabański.

– Wysłałem poselski list interwencyjny do premiera Mateusza Morawieckiego w sprawie skandalicznej decyzji władz UMK w Toruniu, zawieszającej prof. Aleksandra Nalaskowskiego. To jaskrawe łamanie wolności słowa! – pisał na Twitterze Krzysztof Czabański.

Wysłałem poselski list interwencyjny do @MorawieckiM w sprawie skandalicznej decyzji władz UMK w Toruniu, zawieszającej prof.Aleksandra Nalaskowskiego. To jaskrawe łamanie wolności słowa! pic.twitter.com/aMilCztdqI

— Krzysztof Czabański (@CzabanskiK) September 12, 2019

Wczoraj władze UMK spotkały się z prof. Aleksandrem Nalaskowskim. Po spotkaniu uczelnia wydała komunikat.

– Rektor podjął decyzję o uwzględnieniu odwołania, jednocześnie polecając prof. Nalaskowskiemu większą roztropność w formułowaniu swoich tekstów publicystycznych – brzmiał komunikat.

Przywrócenie profesora na stanowiskio wykładowcy nie kończy jeszcze sprawy. Jak podkreśliła Ewa Walusiak-Bednarek z zespołu prasowego UMK, wobec Profesora będzie prowadzone postępowanie wyjaśniające. Profesor Aleksander Nalaskowski po spotkaniu z władzami wskazywał, że teraz wszystkich czeka dyskusja o wolności słowa na uniwersytetach.