Ten dokument ogląda się jak thriller. Perfekcyjna narracja, świetnie zarysowani bohaterowie i idealnie dozowane napięcie. Na dodatek nic nie inscenizowane, wszystko prawdziwe.

„Jak przetrwać zarazę” to kronika walki amerykańskich gejów i lesbijek z epidemią AIDS. A właściwie nie, inaczej – to kronika walki z biurokratyczną, bezduszną i homofobiczną machiną państwową, uosabianej przez prezydenta Reagana, który pierwszy raz wypowiedział słowo „AIDS” dopiero w 1987 r., gdy ofiary liczone były już w setkach tysięcy rocznie. To kronika walki o dostęp do leków, o więcej środków na badania nad wirusem HIV, o lepszą opiekę nad chorymi.

Z perspektywy kilku dekad od tamtych wydarzeń widać jeszcze wyraźniej, że nie sama choroba, ale choroba w parze z homofobią niosły wtedy śmierć.

Oglądamy aktywistów gejowskich stosujących niekonwencjonalne metody działania – np. słynne przykucie się do kościelnych ław podczas wygłaszania homofobicznych kazań w nowojorskiej katedrze czy włamywanie się do urzędów. Albo… badania naukowe robione na własną rękę przez organizacje LGBT.

A jednocześnie śledzimy wyścig z czasem, w którym stawką jest życie: „czy uda się wynaleźć lek przynajmniej hamujący chorobę, zanim umrę?”

Film „Jak przetrwać zarazę” otrzymał w 2013 r. nominację do Oscara dla najlepszego filmu dokumentalnego.