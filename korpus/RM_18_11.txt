Warszawscy radni wysłuchają dzisiaj informacji prezydenta stolicy Rafała Trzaskowskiego w sprawie skutków tzw. karty LGBT+. Dokument zakłada działania w wielu dziedzinach życia społecznego – bezpieczeństwa, edukacji, kultury i sportu, administracji, a także pracy.

Rodzice obawiają się wprowadzenia do szkół tzw. edukacji antydyskryminacyjnej oraz seksualnej. Ponadto w placówkach mają dyżurować tzw. latarnicy, czyli osoby mające zapobiegać przemocy wobec osób LGBT.

Warszawski radny PiS Jacek Ozdoba zwrócił uwagę, że w Gdańsku uchwalono podobną deklarację za zgodą Rady Miasta Gdańska, natomiast prezydent Rafał Trzaskowski podpisał dokument bez zgody radnych. Wskazał jednocześnie, że deklaracja zawiera przepisy niezgodne z konstytucją, ponieważ postuluje małżeństwa dla związków jednopłciowych.

– W przypadku Gdańska taka deklaracja to była uchwały rady miasta, a w przypadku Warszawy deklaracja była podpisana przez prezydenta, bez zgody rady miasta. Pragnę zaznaczyć, że ta deklaracja zakłada, po pierwsze, pewne koszty związane z hostelem interwencyjnym dla osób LGBT. Po drugie, znajdują się tam niekonstytucyjne zapisy związane z małżeństwem jednopłciowym. Ponieważ jest to deklaracja ideologiczna, a samorząd nie powinien się tym zajmować, dlatego zwracamy się do prezydenta o szczegóły tej deklaracji, tzn. jakie będą koszty, co ona w ogóle oznacza i na jakiej zasadzie prezydent podpisuje takie dokumenty bez zgody rady miasta – powiedział Jacek Ozdoba.

W lutym prezydent Warszawy Rafał Trzaskowski podpisał tzw. deklarację LGBT+. Zawiera ona standardy i wytyczne Światowej Organizacji Zdrowia.

Politycy partii rządzącej i stowarzyszenia rodziców krytykują ten dokument, obawiając się wyraźnej ingerencji środowisk homoseksualnych w prawa rodziny.