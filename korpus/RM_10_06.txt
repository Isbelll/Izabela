Kolejny amerykański stan wprowadza do szkoły przedmiot pod nazwą historia LGBT. Teraz – głosami Partii Demokratycznej – dzieci będą indoktrynowane w stanie Illinois.

O ile w Polsce wciąż toczy się batalia o to, by odciąć środowiska LGBT od szkół, o tyle w Stanach Zjednoczonych jest to już powszechna praktyka. Kolejny amerykański stan wprowadza do szkół przedmiot poświęcony historii LGBT. Już wcześniej takie lekcje odbywały się w Kalifornii, New Jersey i Kolorado. Teraz dodatkowo środowiska homoseksualne mają być aktywne w Illinois.

– Marksiści już kilkadziesiąt lat temu głosili taką zasadę, że historia to nic innego jak polityka robiona wstecz. I podobnie jest w przypadku ruchu LGBT. Też usiłują wykorzystać historię do własnych celów – mówi dr Leszek Pietrzak, historyk.

Kwestią czasu jest, kiedy środowiska LGBT wejdą do szkół w stanie Maryland. Już teraz departament edukacji podpisał tutaj porozumienie z ruchem homoseksualnym. Środowiska LGBT mają brać udział w opracowaniu programu nauczania o ruchu homoseksualnym. Dr Leszek Pietrzak tłumaczy, że to próba instrumentalizacji historii.

– Ja mam wielkie obawy, że za jakiś czas może się okazać, że cała historia powszechna to tak naprawdę historia narodzin i rozwoju ruchu LGBT, że w poszczególnych epokach historycznych ci zwolennicy LGBT będą doszukiwali się elementów tej ideologii czy ludzi, którzy takowe przekonania głosili już w przeszłości – wskazuje historyk.

W przypadku Illinois za wprowadzeniem przedmiotu o historii homoseksualistów głosowali sami Demokraci. Republikanie byli przeciw. Podjęty został argument, że takie lekcje to indoktrynacja, zwłaszcza, że o ruchu LGBT mają uczyć się dzieci pięcioletnie i te ze szkoły podstawowej. Podręczniki do przedmiotu mają być finansowane ze środków publicznych.

– Myślę, że za jakiś czas możemy się spodziewać tego, że w Polsce pojawią się historycy, którzy również będą się doszukiwali w historii wszelkich śladów ideologii LGBT i będą w stanie udowadniać, że ona narodziła się już kilkaset lat temu – mówi dr Leszek Pietrzak.

Środowiska homoseksualne już teraz próbują wchodzić do polskich szkół. Stąd apel Konferencji Episkopatu Polski skierowany do rodziców, by uważać na to, w jakich zajęciach biorą udział nasze dzieci.