W województwie kujawsko-pomorskim odbędą się dziś kolejne spotkania w ramach akcji SOS dla Polskiej Rodziny. Kampanii przyświeca hasło „W obronie Polskiej Rodziny. Stop LGBT”. Każdy może dowiedzieć się jak uchronić dzieci przed niebezpiecznymi treściami.



W dzisiejszych spotkaniach weźmie udział europoseł Patryk Jaki. Pierwsze, rozpocznie się o godz. 11.00 w Grudziądzu. Do udziału w nich zaprasza Mariusz Kałużny, działacz SOS dla Polskiej Rodziny i inicjator spotkań.

– Chcieliśmy serdecznie zaprosić na spotkania otwarte, które odbędą się z udziałem europosła Patryka Jakiego. Odwiedzimy pięć miast: Grudziądz, Golub-Dobrzyń, Jabłonowo Pomorskie, Rypin i Brodnicę. Na tych spotkaniach poruszamy to, co jest dla ludzi ważne: kwestie LGBT, ale też kwestie płacy minimalnej, bezrobocia, kwestię dokończenia reformy sprawiedliwości czy tak naprawdę rozpoczęcie – takie prawdziwe – repolonizacji mediów. W tych tematach będziemy rozmawiać. Spotykamy się i rozmawiamy z mieszkańcami, bo to jest najważniejsze w demokracji – akcentuje Mariusz Kałużny.

Wcześniej o godz. 9.30 w Toruniu odbędzie się konferencja prasowa polityków, na której Mariusz Kałużny podpisze deklarację „7 zobowiązań Nowego Pokolenia w Polityce”. Zawiera ona m.in. sprzeciw wobec ideologii LGBT. Inicjatywa „SOS dla Polskiej Rodziny” to odpowiedź na atak, który jest skierowany w rodzinę przez środowiska lewackie oraz ideologię LGBT.