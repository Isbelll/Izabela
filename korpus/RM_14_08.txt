Neomarksizm ma to do siebie, że całkowicie eliminuje prawdę jako kryterium w relacjach międzyosobowych i wszystko relatywizuje. Zrównuje wszystko ze wszystkim poza chrześcijaństwem i Kościołem katolickim. Zdaniem neomarksistów – LGBT to neomarksistowski taran, który wywraca wszystko na ulicach naszych miast, jeśli chodzi o kulturę, obyczaje, tradycję – wszyscy mogą wszystko tylko nie katolicy – podkreślił Przemysław Czarnek, wojewoda lubelski, podczas „Aktualności dnia” w Radiu Maryja. 
Mieszkańcy Lublina zbierają podpisy pod wnioskiem o zakaz homoparad. Wojewoda lubelski zaznaczył, że są ku temu podstawy prawne m.in. w Prawie karnym, Kodeksie wykroczeń i Kodeksie karnym.
– Cieszę się z tej inicjatywy oddolnej radnego Tomasza Pietruchy i mieszkańców Lublina. Tysiące podpisów już jest zebranych pod petycją do prezydenta miasta Lublina, żeby, jak tylko pojawi się wniosek o taki marsz, to absolutnie zakazał, ze względu na wydarzenia, które miały miejsce w innych miastach Polski na tego typu „marszach równości” – mówił Przemysław Czarnek.
Wojewoda akcentował, że ideologia LGBT jest absolutnym złem, więc nie możemy pozostawać bierni.
– Mówiliśmy o tym rok temu przed 13 października, kiedy jako pierwsi występowaliśmy wprost przeciwko organizacji tzw. marszu równości i nakłoniliśmy prezydenta miasta Lublina, by go zakazał. Sąd niestety uchylił ten zakaz, ale od tamtego czasu wiele się zmieniło. Wówczas nawet wśród moich przyjaciół wielu mówiło: „A po co się wtrącasz, a po co się tym zajmujesz? Niech tam sobie chodzą. Co ci przeszkadzają?”. Nie. Dziś już widzimy na ulicach polskich miast, na czym to polega. Widzimy realizację scenariusza rewolucji seksualnej takiej, jaka przeszła przez kraje Europy Zachodniej czy niektóre stany USA. Taka przechodzi i u nas – wskazał rozmówca Radia Maryja.
Trudno nie sprzeciwiać się czemuś, co wywraca fundamenty polskiego społeczeństwa. Czegoś, co bezcześci podstawowe symbole naszej wiary – zaznaczył Przemysław Czarnek.
– Nie sądzę, by komukolwiek zabrakło determinacji. To nie jest kwestia bieżącej sytuacji społecznej czy politycznej. To kwestia przyszłości naszych dzieci i naszych wnuków. Jestem przekonany, że społeczeństwo Lublina już to rozumie (…). Nasi wnukowie muszą żyć w normalnym świecie – świecie wartości, na których będą mogli budować swoje rodziny i swoją przyszłość, a nie w świecie, który widzieliśmy w ostatnich tygodniach (homoparady w Gdańsku czy na Jasnej Górze). To świat, do którego nie chcemy dążyć, bo to jest bluźnierstwo, obrzydlistwo, satanizm w czystej postaci w niektórych sytuacjach – powiedział.
Wojewoda odniósł się również do głośnej sprawy zwolnienia pracownika za cytowanie Biblii i sprzeciwienie się reklamowaniu LGBT.
– To jest ta tzw. tolerancja neomarksistów. Neomarksizm ma to do siebie, że całkowicie eliminuje prawdę jako kryterium w relacjach międzyosobowych i wszystko relatywizuje. Zrównuje wszystko ze wszystkim poza chrześcijaństwem i Kościołem katolickim. Zdaniem neomarksistów – LGBT to neomarksistowski taran, który wywraca wszystko na ulicach naszych miast, jeśli chodzi o nasza kulturę, obyczaje, tradycję – wszyscy mogą wszystko tylko nie katolicy – oznajmił Przemysław Czarnek.