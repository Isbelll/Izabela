Śledztwo ws. publicznego podpalenia flagi państwowej wszczęła w poniedziałek warszawska prokuratura okręgowa – poinformowało biuro prasowe tej prokuratury. Mężczyźnie, który podpalił flagę i zamieścił relację na Faceebooku może grozić do roku pozbawienia wolności.

Chodzi o sprawę administratora strony „FLGBT – Forum LGBT” Sławomira Kuletę, który na swoim profilu na Facebooku zamieścił fotorelację ze spalenia flagi, a na kanale youtube film. Jak tłumaczy, to co robi „to gest protestu przeciwko niesprawiedliwości, jak się w Polsce dzieje” i temu, że był „okłamywany przez państwo polskie przez okres 10 lat w siedmiu wyrokach sądowych w ważnej dla niego sprawie”.

Prokuratura Okręgowa w Warszawie poinformowała, że w poniedziałek zostało wszczęte śledztwo w tej sprawie. Z informacji prokuratury wynika, że śledczy zabezpieczyli treści zamieszczone na jednym z serwisów internetowych oraz dane informatyczne.

Przestępstwo będące przedmiotem tego postępowania zagrożone jest karą grzywny, karą ograniczenia wolności albo karą pozbawienia wolności do roku.

Jeszcze w sobotę doniesienie do prokuratury o możliwości popełnienia przestępstwa przez administratora strony „FLGBT – Forum LGBT” Sławomira Kuletę zapowiedział wicerzecznik Porozumienia Jan Strzeżek i napisał, że liczy na szybką reakcję.

Z kolei w niedzielę działające w Krakowie Porozumienie Organizacji Kombatanckich i Niepodległościowych zaapelowało do Prokuratora Generalnego Zbigniewa Ziobry o wszczęcie z urzędu postępowania w sprawie podpalenia flagi.