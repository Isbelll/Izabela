Badania mówią, że blisko 70 proc. młodzieży LGBT w Polsce ma myśli samobójcze, a co druga osoba doświadcza stanów depresyjnych. Pomóż powiedzieć STOP homo- i transfobii, dyskryminacji i przemocy! Dołącz do akcji organizowanej przez Kampanię Przeciw Homofobii.
Do wydarzenia może dołączyć każdy, np. poprzez wrzucenie postu z hasztagiem #TęczowyPiątek na media społecznościowe albo nakładając na zdjęcie profilowe nakładkę przygotowaną przez KPH.
W tym roku do Tęczowego Piątku przyłączyli się artyści. Codziennie, od czwartku 17 października, do sieci trafia jedno nagranie, w którym Mateusz Janicki, Jacek Poniedziałek, Małgorzata Rozenek Majdan, Tomasz Tyndyk, Julia Kamińska, Jerzy Radziwiłowicz, Majka Jeżowska i Beata Kawka odczytują listy napisane przez młodzież LGBT.
„Nigdy nie powiedzieliście mi, że to co czuję jest ok. Czułem się samotny, zagubiony, niezrozumiany (…). Po dwóch latach walczenia ze sobą coś we mnie pękło. Stanąłem na krawędzi okna. Chciałem wskoczyć. Nie zrobiłem tego, bo gdzieś we mnie jest odwaga, by żyć w zgodzie z sobą” – to fragment listu, napisanego po zeszłorocznej edycji Tęczowego Piątku.
Wyniki badań mówią, że blisko 70 proc. młodzieży LGBT w Polsce ma myśli samobójcze, 50 proc. doświadcza objawów depresji. Przyczyną tego jest homo i trans- fobia i wynikające z niej dyskryminacja i przemoc. Do 26 proc. przypadków przemocy dochodzi w szkole, w 19,1 proc. przypadków sprawcami byli koleżanki i koledzy ze szkoły. Jedynie 25 proc. młodzieży LGBT jest akceptowana przez matki, a przez ojców tylko 12 proc. Aż 72 proc. młodzieży LGBT przynajmniej w niektórych sytuacjach czuło, że musi ukrywać w szkole swoją orientację.
− Chcemy, aby dorośli usłyszeli wreszcie głos nastolatków LGBT, poznali ich problemy i zrozumieli, dlaczego Tęczowy Piątek jest im tak bardzo potrzebny. Czas, aby wszyscy dorośli stanęli razem po stronie młodzieży! – apeluje Joanna Skonieczna z KPH.
Polska nie posiada żadnej legislacji wspierającej osoby LGBTQI w szkołach, a kadra nie otrzymuje koniecznego przygotowania do pracy z różnorodnością oraz przeciwdziałania dyskryminacji i przemocy rówieśniczej. W Indeksie Edukacji Inkluzywnej LGBTQI (LGBTQI Inclusive Education Report; IGLYO, 2018) Polska otrzymała 0 punktów.
Nie wszystkie szkoły zatrudniają specjalistów, do których młodzież nie tylko LGBT może się zwrócić o pomoc. W latach 2014-2016 blisko połowa szkół publicznych różnych typów (ponad 44 proc.) nie zatrudniała na odrębnym etacie ani pedagoga ani psychologa. Najgorzej pod tym względem było w technikach (w 60 proc. szkół nie było specjalistów) i w zasadniczych szkołach zawodowych (55 proc. tych placówek nie zatrudniało psychologów i pedagogów).
Nie ma jednej ustalonej formuły Tęczowego Piątku. Wydarzenie organizuje społeczność szkolna: uczniowie, nauczyciele i rodzice, i to od nich zależy, jak święto będzie wyglądało. Na stronie internetowej można znaleźć pomocne materiały: scenariusze lekcji antydyskryminacyjnej, materiały dla kadry nauczycielskiej o tym, jak rozmawiać o orientacji seksualnej, plakaty i podpowiedzi − jak przyłączyć się do święta.
„Pięć razy w tygodniu wstaję rano, idę do szkoły. Chcę, żeby to było miejsce, gdzie nie będę wytykany palcami za to jaki jestem, jaki się urodziłem i kogo kocham” – list nastoletniego geja czyta, patrząc w kamerę, Jacek Poniedziałek. W spocie „Stoję po stronie młodzieży” obok Poniedziałka zobaczymy m.in. Małgorzatę Rozenek Majdan, Majkę Jeżowską i Jerzego Radziwiłowicza.
GDZIE MŁODZIEŻ MOŻE SZUKAĆ POMOCY?
Telefon Zaufania Lambdy Warszawa: 22 628 52 22 (dostępny od poniedziałku do piątku w godzinach 18:00 – 21:00)
Ogólnopolski telefon dla ofiar przemocy w rodzinie “Niebieska Linia”: 800 12 00 02 (czynny całą dobę)
Telefon zaufania dla dzieci i młodzieży: 116 111 (czynny cały tydzień, 12:00-2:00)
Telefoniczne Centrum Wsparcia: 800 70 2222 (czynny całą dobę)
Młodzieżowy Telefon Zaufania: 22 635 93 92 (każdy piątek 16:00 – 20:00)
Mailowe wsparcie psychologiczne Kampanii Przeciw Homofobii: [email protected]
Mailowe wsparcie prawne Kampanii Przeciw Homofobii: [email protected]
Mailowe wsparcie psychologiczne Lambdy Warszawa: [email protected]
Lista psychologów i psycholożek rekomendowanych przez Kampanię Przeciw Homofobii: https://kph.org.pl/pomoc/pomoc-psychologiczna/
Mailowe wsparcie dla chrześcijan LGBTQ „Wiara i tęcza”: [email protected]