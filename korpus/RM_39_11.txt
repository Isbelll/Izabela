Ministerstwo Sprawiedliwości zainteresowało się tym, na co poszły miliony złotych z warszawskiego ratusza.  Środki te są wydawane na promowanie narkomanii oraz środowisk LGBT – mówił w programie Polski Punkt Widzenia wiceminister sprawiedliwości Sebastian Kaleta.
Przyszłoroczny budżet  Warszawy, według zapowiedzi rządu, ma być rekordowy. Tymczasem na wiele inwestycji w stolicy brakuje funduszy – wskazał wiceminister sprawiedliwości Sebastian Kaleta.

– Widzieliśmy, że na schronisko dla psów zabrakło pieniędzy, widzieliśmy, że były problemy z miejscem na Dom Samotnej Matki w dzielnicy Białołęka. Wiele takich drobnych spraw. Były pieniądze na strefę relaksu, a na inwestycje nie ma – podkreślił polityk.

I to zainteresowało Ministerstwo Sprawiedliwości – tłumaczył wiceminister.  Dlatego resort przyjrzał się działalności konkretnych organizacji, które w ostatnim czasie dostały z budżetu Warszawy wysokie dotacje.

– Dotacje są na ważne programy społeczne, ale dziwnym trafem trafiają do organizacji, które promują ściśle lewacką ideologię. Co jest bardzo niepokojące i mające wpływ na realizację celów tych programów, częściowo te organizacje bagatelizują wpływ narkotyków na zdrowie i życie ludzkie  – dodaje Sebastian Kaleta.

I to jest niepokojące. Tym bardziej, że większość tych instytucji przyczynia się do promocji środków psychoaktywnych.

– Filmy, do których dotarłem, naprawdę szokują. Na pewno w tej sprawie przeprowadzę kontrolę, polegającą na tym, że chcę zobaczyć na co konkretnie te pieniądze zostały wydane, czy rzeczywiście te cele zostały osiągnięte – zaznaczył rozmówca TV Trwam.

 Filmy pokazują między innymi bardzo dokładne instrukcje, jak przyjmować substancje psychoaktywne.

– Jeśli na nagraniu czy w materiałach dotyczącym przeciwdziałaniu narkomani organizacja informuje, że jeśli będziesz miał problem z narkotykami, z policją za posiadanie narkotyków czy tego typu problemy, to nasz prawnik ci pomoże. Ciężko powiedzieć, żeby to było zniechęcenie do korzystania z takich substancji – wskazał Sebastian Kaleta.

W związku z tym resort sprawiedliwości zapowiedział  kontrolę. Pomoże ona uzyskać odpowiedź na pytanie, gdzie zostały ulokowane pieniądze warszawskiego ratusza.