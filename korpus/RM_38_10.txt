Jako wierny Kościoła katolickiego oczekuję od hierarchów tego, że będą zabierali głos w ważnych sprawach, że będą się wypowiadali. My jako politycy również oczekujemy, że będziemy dostawali od Kościoła wskazówki dotyczącego tego jak działać – powiedział poseł Piotr Uściński w programie „Rozmowy niedokończone” w TV Trwam.
Coraz częściej Kościół i rodzina są usilnie atakowane przez środowiska powiązane z ideologiczną lewicą, która na siłę chce Kościół katolicki zwalczyć a w naturalnej rodzinie zasiać zamęt, który spowodowałby akceptację dewiacji. Takie ataki mają miejsce również w Polsce.

– Myślę, że w Polsce przyczyną tego jest to, że Kościół i rodzina są w naszym kraju silne. To jest to miejsce na świecie i w Europie, gdzie wartości prorodzinne i chrześcijańskie są bardzo głęboko zakorzenione w społeczeństwie. Polacy, którzy są w większości katolikami i to tymi praktykującymi oraz polskie rodziny, gdzie wciąż mamy tę normalną rodzinę złożoną z ojca i matki wychowujących dzieci i ktoś lub jakieś siły chcą, żeby Polska dołączyła do nurtu ogólnoświatowego, gdzie odchodzi się od wartości i panują ideologie sprzeczne z naszymi wartościami – podkreślił polityk.

Ważne jest, aby hierarchowie kościelni nie bali się zabierać głosu w ważnych sprawach i potrafili wskazać kierunek, którym wierni powinni podążać.

– Ja jako wierny Kościoła katolickiego oczekuję od hierarchów tego, że będą zabierali głos w ważnych sprawach, że będą się wypowiadali. My jako politycy również oczekujemy, że będziemy dostawali od Kościoła wskazówki dotyczącego tego jak działać. Kościół ma taką misję i oczywiście dba o duchowość każdego człowieka osobiście, ale nie można tej relacji zamykać tylko do relacji do Kościoła. Jestem zadowolony z tego, kiedy Kościół wychodzi na zewnątrz i zabiera głos – mówił gość TV Trwam.

Zdaniem posła w ostatnim czasie mamy do czynienia z nowego rodzaju atakami na Kościół i księży.

– Ten atak jest wyjątkowy, bo pojawiają się pewne nowe formy ataku na Kościół. To, że Kościół jest zmasowanie atakowany, to nie jest nic nowego, natomiast te formy na przykład demonstracyjne, kiedy nie był to nawet bezpośredni atak na ludzi, ale na Pana Boga, i kiedy się Go obrażało poprzez demonstracje, transparenty i lżenie z Najświętszego Sakramentu, to odprawianie jakiejś „mszy” przez środowiska LGBT podczas ich marszu są rzeczami, które obrażają naszego Stwórcę i my jako członkowie Kościoła naturalnie jesteśmy tym oburzeni i obrażeni. To są moim zdaniem największe grzechy popełniane dzisiaj w Polsce – wskazał poseł Piotr Uściński.