Wybory parlamentarne pokażą, czy Polacy są pokoleniem, które potrafi przekazać swoim następcom wartości chrześcijańskie i patriotyczne. A może przeciwnie? Okaże się, że jesteśmy narodem, który może doprowadzić naszą Ojczyznę ku moralnemu zatraceniu – powiedział w poniedziałkowym wydaniu „Aktualności dnia” dr Krzysztof Kawęcki, historyk, wykładowca akademicki.
Wybory parlamentarne zbliżają się wielkimi krokami. Wiele wskazuje na to, że głównym tematem tegorocznej kampanii będą sprawy światopoglądowe, a konkretnie kwestie związane z LGBT. Zdaniem dr. Krzysztofa Kawęckiego, jesienne wybory pokażą, jakim narodem są Polacy.
– Pokażą, czy jesteśmy pokoleniem, które potrafi przekazać swoim następcom wartości chrześcijańskie i patriotyczne, ale też takie, które uszanuje instytucje małżeństwa i rodziny. A może przeciwnie? Okaże się, że jesteśmy pokoleniem, które może doprowadzić naszą Ojczyznę ku moralnemu zatraceniu. To naprawdę będą bardzo ważne wybory, ponieważ właśnie środowiska polityczne ruchu homoseksualnego próbują – zresztą od dłuższego już czasu – narzucić ideologię LGBT. Dla nich jesienne wybory będą niewątpliwe znakomitą okazją, aby promować te antywartości – zauważył.
Według polityka, uzyskanie znaczącej reprezentacji – właśnie przez omawiany ruch homoseksualny – byłoby zgodą dużej części Polaków na demoralizację dzieci i wnuków.
– A w konsekwencji – zgodą na adopcję dzieci przez homoseksualistów. Warto natomiast zwrócić uwagę, że cała strategia koalicji zbudowanej wokół SLD i Wiosny oparta jest na agresji oraz prowokacji. Taki charakter mają tzw. parady równości, także agresja skierowana w symbolikę wiary, kapłanów. W wypowiedziach liderów tych formacji pojawiają się sformułowania nawiązujące właśnie do odniesień chrześcijańskich przedstawianych na opak. Posługują się wyrażeniami, które wpisały się w historię Polski, na przykład, gdy Robert Biedroń mówił w Białymstoku, że „zmienimy oblicze tej ziemi”, co jest oczywistym nawiązaniem do słów św. Jana Pawła II podczas jego pierwszej pielgrzymki do Ojczyzny – wskazał gość Radia Maryja.