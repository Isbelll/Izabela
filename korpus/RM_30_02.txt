Środowisko LGBT chce postawić tęczę na poznańskim Placu Zbawiciela. Niewykluczone, że jeszcze dziś symbol, którym afiszują się m.in. homoseksualiści stanie na zbiegu ulic Zgoda i Ściegiennego.

Pomysł ten zainicjowała nieznana dotąd grupa Circus Ferus. Jak twierdzą, chcą oni „walczyć o lepszy Poznań” i pokazać swój manifest wobec konfliktu wokół warszawskiej tęczy.

Poseł Jan Dziedziczak mówi, że to kolejna prowokacja w wykonaniu środowisk homoseksualnych.

– Istotą tych środowisk jest nie tylko tak zwana promocja homoseksualizmu – już z natury sprzeczna, konfrontacyjna wobec naszego systemu wartości – ale również w tej tzw. „kulturze” bardzo ważną,  aktywną częścią jest atak na Kościół katolicki, na środowisko katolików. Proszę zwrócić uwagę – po raz kolejny tęcza stawiana jest w miejscu ważnym dla mieszkańców danego miasta, kojarzącym się z chrześcijaństwem. Pytam więc: dlaczego skoro tęcza już ma stanąć, nie może stanąć za pieniądze zainteresowanych, a nie nas wszystkich i po drugie, dlaczego w takim miejscu? – zwraca uwagę poseł  Jan Dziedziczak.
Na warszawskim Placu Zbawiciela ten budzący wiele kontrowersji symbol środowisk homoseksualnych, został ostatnio ponownie – tym razem częściowo – spalony. Jednak ratusz warszawski już zapowiedział kosztowną odbudowę, którą sfinansują polscy podatnicy.