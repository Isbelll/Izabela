Instytut Ordo Iuris przygotował pakiet ustaw mający w sposób spójny i zdecydowany chronić oraz wzmacniać w Polsce rodzinę i małżeństwo. Proponowane przez Ordo Iuris rozwiązania legislacyjne mają na celu obronę tożsamości małżeństwa jako związku kobiety i mężczyzny, ochronę autonomii rodziny, wsparcie praw wychowawczych rodziców oraz troskę o dobro dzieci.

Instytut proponuje m.in. rozwiązanie, które utrudni środowiskom LGBT podejmowanie prób sądowego podważenia ochrony tożsamości małżeństwa i rodziny przy wykorzystywaniu luk oraz nieścisłości w polskim prawie.

Mowa o uchyleniu wymogu transkrypcji obligatoryjnej. Przepis ten – jak wskazał dr Marcin Olszówka z Centrum Analiz Ordo Iuris – jest wykorzystywany w celu doprowadzenia do przepisania do polskiego rejestru stanu cywilnego zagranicznego aktu urodzenia, w którym jako rodzice podane są osoby tej samej płci.

– Ruch ideologiczny LGBT stara się wykorzystać różne mechanizmy prawne, w szczególności drogę sądową, do tego, żeby podważyć przepisy prawa, które obowiązują między innymi w Polsce, a które chronią też tożsamość małżeństwa i rodziny. Jeżeli chodzi o sądowy przykład tego sądowego podważania tożsamości małżeństwa i rodziny, to ostatnio stosunkowo głośnym przykładem są liczne wnioski o dokonywanie transkrypcji zagranicznych aktów urodzenia, w których jako rodzice są wpisane osoby tej samej płci. Szereg państw, w tym także Unii Europejskiej, dopuszcza takie możliwości i właśnie w ten sposób próbuje się podważyć tożsamość małżeństwa i rodziny w polskim prawie – podkreślił dr Marcin Olszówka.

Ordo Iuris postuluje też rozwiązania zapobiegające dużej liczbie rozwodów. Pomóc w tym mają m.in. instytucja nieodpłatnego posiedzenia pojednawczego i obowiązkowe mediacje między małżonkami z niepełnoletnimi dziećmi.

Instytut postuluje także wprowadzenie konieczności udostępnienia rodzicom informacji szczegółowo wyjaśniającej treści i cele zajęć dotyczących seksualności człowieka prowadzonych przez organizacje zewnętrzne