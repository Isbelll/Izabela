Fundacja Mamy i Taty zachęca, by rodzice organizowali alternatywne wydarzenia do tzw. tęczowego piątku, za którym stoją środowiska LGBT. Jedną z propozycji jest wolny piątek. Tego dnia dzieci miałyby spędzać czas wolny z rodzicami. Mogą to być zajęcia realizowane w szkole lub poza szkołą.

Prezes Fundacji Mamy i Taty Marek Grabowski apeluje do rodziców o wnikliwą obserwację placówek, do których uczęszczają ich dzieci.

– Zachęcamy rodziców do tego, żeby pytać dyrekcję, czy planowane są zajęcia dodatkowe typu tęczowy piątek. Gdyby okazało się, że są planowane lub szkoła nie chce informować, co będzie się odbywało w piątek, bo takie informacje też już mamy z kilku szkół, to zachęcamy do zajęć alternatywnych. Będzie to z pożytkiem dla dziecka tym bardziej, że musimy pamiętać, jak wyglądają tęczowe piątki. Zazwyczaj wygląda tak, że na każdej lekcji pojawiają się wątki związane z LGBT. Czy naprawdę dziecko wyniesie z tego jakieś pozytywne wartości? Śmiem wątpić. Dlatego zachęcamy rodziców do wolnego piątku, wolnego dla rodziców i dzieci i wolnego od ideologii – mówi Marek Grabowski.

W ostatnim tygodniu do Fundacji Mamy i Taty masowo zgłaszają się zaniepokojeni rodzice w sprawie tzw. tęczowego piątku. Pytają między innymi o to, gdzie mogą uzyskać informacje czy w ich szkole organizowane są tego typu akcje.

Fundacja udostępniła na swojej stronie internetowej link do listy kuratoriów, gdzie można uzyskać takie wiadomości. Rodzice znajdą tam również zestaw przykładowych pytań. W tej sprawie mogą również zwrócić się do Ministerstwa Edukacji Narodowej.