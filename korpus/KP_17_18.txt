Rok 2017 był pierwszym rokiem działania strony KrytykaPolityczna.pl w nowej odsłonie. Przebudowaliśmy bebechy. Zmieniliśmy layout. Pożegnaliśmy się z logo Dziennik Opinii. Trochę pozmienialiśmy w sposobie pracy redakcji. Efekt jest taki, że pod koniec października podwoiliśmy czytelnictwo z roku 2016 (do końca roku stronę odwiedziło 2,3 razy więcej użytkowników niż rok wcześniej, wielkie dzięki!). Lista autorów, z którymi współpracujemy rozrosła się, a zdziwienie na twarzach tych, którzy przychodzą do redakcji o 18 i widzą, że wychodzimy do domu, jest bezcenne.




– o postulatach programowych SLD, które mało kogo obchodziły, a którym Jakub Majmurek się na serio przyjrzał, za co itak zostaliśmy skrytykowani, bo obrazek się fanom SLD nie spodobał;


– o tym, że Sztuka kochania jest fajnym filmem, ale przypominanie dziś książki bez żadnej krytycznej refleksji, to chyba nienajlepszy pomysł;


– o tym, że praca zabija wasze związki, nie ma sensu. I jeszcze dużo innego zła wam wyrządza. Jak nie wiemy, czym zacząć w poniedziałek, wyciągamy z rękawa kolejny tekst o pracy;


– Beata Siemieniako pytała: Politycy, co zrobiliście, żeby losu Jolanty Brzeskiej nie podzieliła kolejna emerytka?. Tak, o reprywatyzacji, też pisaliśmy;


– i o pracownicach seksualnych. Ten temat wywołał sporo dyskusji… środowiskowych;


– o roku Trumpa: Dawid Krawczyk przywiózł z USA kilka smacznych reportaży opowiadających o tym, kim są wyborcy Trumpa;


– no i o opozycji oczywiście. Narzekaliśmy trochę, ale w sumie szukaliśmy i szukamy jakiś dobrych rozwiązań dla niej. Michał Sutowski zaproponował w kwietniu, żeby porzucić pomysł „zjednoczonej opozycji” i podzielić się na lewice i liberałów. Nadal uważamy, że ma to sens.


Ponadto nakręciliśmy reklamę z Jezusem. Była to jednorazowa akcja. Jednorazowo udało nam się wkurzyć sporo ludzi.






Trochę ponad dwa lata temu, wspólnie z zaprzyjaźnionymi redakcjami z Europy Środkowo-Wschodniej odpaliliśmy anglojęzyczną stronę. Mogliście znaleźć tam komentarze, wywiady, reportaże i analizy najważniejszych wydarzeń politycznych z regionu. W minionym roku dalej dostarczaliśmy codziennej dawki świeżych, wciągających materiałów, które docierały dalej niż przetłumaczone na angielski nagłówki prorządowych mediów. Relacjonowaliśmy robotnicze strajki w słowackiej fabryce Volkswagena, publikowaliśmy analizy czeskich wyborów parlamentarnych, pisaliśmy o narkotykach na Węgrzech, Eurowizji w Kijowie i tłumaczyliśmy zagranicznym czytelnikom Polskę (nie spodziewaliśmy, że będzie to przyspieszony kurs z demontażu sądownictwa).


W tym roku do naszego hubu redakcji z Węgier, Czech, Ukrainy i Słowacji dołączyło kilkanaście nowych tytułów. Krytyka Polityczna rozpoczęła współpracą z siecią European Alternatives, która wzbogaciła nasz międzynarodowy serwis o perspektywę z Południa i Zachodu Europy. Kiedy dzisiaj publikujemy tekst na Political Critique czytają go redakcje z Włoch, Niemiec, Wielkiej Brytanii, Grecji, Białorusi i Czech, wybierając do swoich krajowych wydań najciekawsze materiały na tematy, o których raczej nie przeczytacie w newsletterach agencji prasowych.


Co to za tematy? Saša Uhlová, znakomita czeska reportażystka, zatrudniła się na fermach kurczaków należących do nowego premiera Czech, Andreja Babiśa. Brud, smród i wyzysk. Iason Athanasiadis opowiedział obrazami o poranionym historią Tunisie. Elena Chiorean z Rumunii opublikowała reportaż o pracy w bukaresztańskich call center. A Alma Lily Rainer, czeska artystka pokazała, „co ojciec wsadzał jej do waginy”.






 


– wyszły książki naszych redakcyjnych kolegów – reportaż o wojnie Pawła Pieniążka Wojna, która nas zmieniła oraz wywiady Michała Sutowskiego o Polsce Kaczyńskiego – Rok dobrej zmiany oraz książka naszej publicystki Beaty Siemieniako Reprywatyzując Polskę. Historia wielkiego przekrętu;


– ukazało się wydanie specjalne naszego bestselleru, który dotychczas sprzedał się w 50 tys. egzemplarzy, Zakonnice odchodzą po cichu Marty Abramowicz, wzbogacone o rozdział Echa oraz zdjęcia ze spektaklu, który powstał na podstawie książki;


W 2017 roku ukazał się pierwszy numer „Krytyki Politycznej” sfinansowany przez Was – zatytułowaliśmy go Znudzeni, zmęczeni, wściekli. W 45. numerze KP, balansując między ADHD a syndromem wypalenia, zajmujemy się kryzysem dzisiejszej demokracji liberalnej. Czy jest nad czym płakać i czy faktycznie warto ją ratować? Co robić, jak żyć? Na rok 2018 zaplanowaliśmy trzy kolejne numery pisma – wytrwale nad nimi pracujemy.


W 2017 roku opublikowaliśmy również we współpracy z ateńską Avtonomi Akademia i documenta 14 specjalny numer pisma w języku angielskim. W nieoczywisty sposób łączymy w nim tematy edukacji i „kryzysu uchodźczego” – czego możemy nauczyć się od uchodźców?


Zainicjowaliśmy serię krótkich esejów w ramach której ukazały się Co to jest populizm? Jana-Wernera Müllera oraz Europejska wojna domowa Ulrike Guérot.


Nasz sklep internetowy rozwija się nieustannie. Tegorocznymi hitami sprzedażowymi był Obcy we własnym kraju. Gniew i żal amerykańskiej prawicy Arlie Russell Hochschild i znane wam już Ma być czysto Anny Cieplak oraz Prześniona rewolucja Andrzeja Ledera.




Nasze książki zdobywały nominacje i nagrody. Najbardziej uhonorowana została powieść Anny Cieplak Ma być czysto – Nagroda Conrada za najlepszy debiut literacki, Nagroda Literacka im. Witolda Gombrowicza, nominacja do Paszportów Polityki, Nagrody Literackiej Gdynia, Nagrody Stypendium im. Stanisława Barańczaka oraz zwyciężyła w plebiscycie „Radiowego Domu Kultury” Trójki na książkę roku.


Marcin Napiórkowski za Powstanie umarłych. Historię pamięci 1944-2014 otrzymał Nagrodę Rektora Uniwersytetu Warszawskiego oraz był nominowany do Nagrody im. Jana Długosza, Nagrody Historycznej im. Kazimierza Moczarskiego oraz Nagrody Złotej Róży.


Marta Abramowicz została nominowana do nagrody Okulary Równości 2017 – za oddanie głosu tym, które milczały przez wieki – za książkę Zakonnice odchodzą po cichu.


Dominika Dymińska została nominowana do Nagrody Literackiej Nike za Danke.


Byliśmy na Targach Książki w Białymstoku, Warszawie, Krakowie, Katowicach, Wrocławiu, we Frankfurcie. Na Historycznych Targach Książki w Warszawie, Imieninach Jana Kochanowskiego, OFF Festiwalu i Literackim Sopocie.


INSTYTUT STUDIÓW ZAAWANSOWANYCH
Był to bardzo udany rok dla prowadzonego przez Krytykę Polityczną Instytutu Studiów Zaawansowanych, który w październiku 2017 roku obchodził pięciolecie działalności. Serdecznie sobie gratulujemy!


Regularne seminaria prowadzili u nas Przemysław Czapliński, Andrzej Leder, Barbara Markowska, Sławomir Sierakowski, Rafał Woś, Zygmunt Borawski. W formule seminariów badawczych zajmowaliśmy się bieżącymi sprawami istotnymi dla sfery publicznej, zarówno w kontekście krajowym, jak i międzynarodowym, przygotowując serię Analiz ISZ poświęconych takim tematom jak wydarzenia Czarnego Protestu, konsekwencje reformy edukacji, wybór Donalda Trumpa a kwestie genderowe, skutki społeczne programu 500+ czy wzmożenie aktywności społeczeństwa obywatelskiego w Polsce.




Publiczność Instytutu uczestniczyła w dwóch konferencjach – zorganizowanej wiosną 3. Konferencji Kultura i rozwój poświęconej relacjom pomiędzy kulturą a rozwojem społecznym i gospodarczym, podsumowującą kilkuletni program badań i seminariów w Instytucie oraz przygotowanej w drugiej połowie roku Konferencji East Matters, z przewodnim tematem kryzysu demokracji liberalnej w krajach Europy i poza nią.


W 2017 roku otworzyliśmy nowy rozdział w działalności edukacyjnej Instytutu inaugurując program Studium Kultury Społecznej, adresowany do osób zajmujących się projektami społecznymi i artystycznymi, zainteresowanymi praktykami kulturalnymi o charakterze uczestniczącym, oddziałującym wspólnotowo, wpływającym na rzeczywistość społeczną.


W serii Zeszyty Instytutu ukazały się dwie kolejne pozycje: Klasy w Polsce. Teorie, dyskusje, badania, konteksty pod redakcją Macieja Gduli i Michał Sutowskiego oraz Ekonomia polityczna „dobrej zmiany” pod redakcją Michała Sutowskiego.


Rok zakończyliśmy publikacją Raportu Dobra zmiana w Miastku. Neoautorytaryzm w polskiej polityce z perspektywy małego miasta opracowanego przez zespół pod kierownictwem Macieja Gduli, na podstawie badania klasy ludowej i średniej w niewielkim mieście województwa mazowieckiego, gdzie przytłaczające zwycięstwo wyborcze odniosło Prawo i Sprawiedliwość. Tak więc końcówka 2017 roku minęła nam pod znakiem poszukiwania nowych pomysłów na rychłą polityczną lepszą zmianę.




Od 15 lat staramy się zmieniać język i sposób, w jaki postrzegamy różne kwestie, wrzucamy nowe tematy do debaty i wybijamy nieoczywistości w myśleniu – poprzez publikacje w naszych magazynach internetowych czy Wydawnictwie. Wcześniej często te kwestie analizujemy w ISZ. Nie udałoby nam się jednak zdziałać wiele bez stałej łączności z bazą – bez naszej sieci ekspertek i aktywistów w Polsce i na świecie. Bez osób, które myślą podobnie, ale mają też ciekawy ogląd innych spraw, diagnozują w inny sposób wyzwania czy nowe lewicowe trendy w polityce. Dzielą się z nami swoją wiedzą, ale też działają z nami, realizując różne projekty społeczne i kulturalne. W czerwcu z tej okazji mieliśmy małe przyjęcie urodzinowe pod wspólnym z 45. numerem pisma „KP” hasłem – Znudzeni, zmęczeni, wściekli. Ania Cieplak na corocznym spotkaniu sieci KP, które odbyło się w kwietniu w Gdańsku, zrobiła nam parogodzinny warsztat. Wyszło nam w nim, że to jednak wciąż chęć działania i wspólnego zmieniania trzyma nas w organizacji.


Nasza sieć ekspertek i aktywistów to już wyspecjalizowana ekipa, w różnych miastach Polski i Europy organizuje spotkania: wokół publikowanych książek, na palące problemy lokalne, organizuje pokazy filmów czy wystawy. Profesjonalnie prowadzą swoje niezależne organizacje pozarządowe, z sukcesem zdobywają środki i wsparcie innych osób do realizacji własnych pomysłów. I tak, w Łodzi kolejny raz byliśmy głównym organizatorem obchodów rocznicy wybuchu Rewolucji 1905 roku. W Gnieźnie kontynuujemy rozważania w cyklu Duchy transformacji – zastanawiamy się, jak zmiana ustrojowa wpłynęła na przestrzeń wspólną i urbanistykę miast, zorganizowaliśmy wystawę ukazującą różne pokolenia lokalnych działaczy opozycyjnych czy też przyznaliśmy nagrodę w ramach festiwalu filmów Offeliada (coroczne wyróżnienie dla filmu zaangażowanego społecznie). W Ostrowcu Świętokrzyskim jako Stowarzyszenie Nie z tej bajki zorganizowaliśmy chyba już 10. odsłonę wystawy nieskończonego projektu artystycznego Tomasa Rafy – pokaz zdjęć i wideo dokumentujących narastające tendencje nacjonalistyczne w Europie Środkowo-Wschodniej.


W Warszawie od 10 lat razem z Mariuszem Kurcem, naczelnym magazynu „Replika” i krytykiem filmowym Bartoszem Żurawieckim prowadzimy Klub Filmowy LGBT, prezentujący najciekawsze dzieła w historii kina poświęcone sytuacji osób nieheteronormatywnych. W ramach kontynuacji i wdrażania wiedzy wypracowanej na seminariach ISZ Kultura i rozwój prowadziliśmy projekt FSO – Fabryka Sensów Osobistych, wspólnie z grupą studentów i badaczek przeprowadziliśmy rozmowy z osobami pracującymi w byłej fabryce samochodów, a rozmowy te złożyły się na powstanie specjalnego słuchowiska zaprezentowanego po raz pierwszy na terenie zakładów podczas spaceru akustycznego.


Kontynuujemy też przywracanie pamięci o zapomnianych formach przekazu – na przecięciu teatru dźwiękowego i słuchowiska. Przygotowaliśmy kolejne słuchowisko poświęcone okresowi XX-lecia międzywojennego w Polsce w reżyserii Michała Borczucha, Bartosza Dziadosza, Katarzynę Szyngierę, Jacka Sotomskiego, Dominika Strycharskiego, Marcina Cecko na podstawie tekstu Antoniego Słonimskiego Moja podróż do Rosji. Wyprodukowaliśmy też film fabularny artystki Katarzyny Górnej Sytuacja, która w Polsce się nie zdarzyła, futurystyczną wizję przybycia do Warszawy sytuacjonistów – przedstawicieli awangardowego ruchu z Paryża z maja 1968 roku, którzy w końcu wywołują 50 lat później strajk generalny.






Nie unikamy też ważnych rocznic. W tegorocznej edycji Festiwalu Kuronia zdecydowaliśmy się nie „męczyć” naszych odbiorców kolejny raz analizami bieżącej sytuacji politycznej. Rozważać, co się stało, że zgubiliśmy gdzieś ideały. Oddaliśmy po prostu głos samemu Jackowi Kuroniowi – na przygotowanych, okolicznościowych plakatach umieściliśmy cytaty, niezwykle aktualne i negatywnie oceniające upadek polskiej demokracji. Plakaty zawisły w pobliżu ważniejszych publicznych instytucji. Jesienią w ramach współpracy z europejską siecią domów debaty Time To Talk zastanawialiśmy się, co może być jeszcze dla nas inspirujące w ideałach Rewolucji Październikowej sto lat później.


Prowadzimy kampanię na rzecz reformy międzynarodowej polityki narkotykowej i zmianę prawa czy podjęcie działań w duchu redukcji szkód, z poszanowaniem praw człowieka, opartych o dowody naukowe. Jak co roku byliśmy obecni w Wiedniu podczas marcowej sesji Komisji ds. Środków Odurzających. Przed takimi spotkaniami wspólnie z innymi organizacjami i grupami odbywają się spotkania z przedstawicielami rządowymi, wręczane są postulaty strony społecznej, które najczęściej znajdują odzwierciedlenie w oficjalnym stanowisku Polski. Przygotowujemy do publikacji kolejne materiały edukacyjne, tym razem we współpracy ze Społeczną Inicjatywą Narkopolityki, metodykę i scenariusze lekcji, które powinny być prowadzone w szkołach w ramach działań profilaktycznych. Jednym z istotnych aspektów kampanii jest prowadzenie internetowego serwisu narkopolityka.pl, części KrytykaPolityczna.pl, który przybliża odbiorcom najnowsze fakty z międzynarodowej i polskiej polityki narkotykowej czy stanu badań lub uwarunkowań kulturowych wokół substancji psychoaktywnych.


Wspólnie z innymi organizacjami (Centrum Daszyńskiego, Global.Lab, Ośrodkiem Lasalle’a, Fundacją ICRA, Fundacją Amicus Europae, Fundacją Eberta) przygotowaliśmy kilkumiesięczne szkolenie w ramach pierwszej edycji Akademii Demokracji Socjalnej dla przyszłych polityczek i polityków lewicy. W comiesięcznych warsztatach wzięła udział kilkudziesięcioosobowa grupa akademiczek, związkowców, aktywistek miejskich, lokalnych polityków, którzy uczyli się, jak budować partie i sojusze polityczne w duchu ideałów współczesnej lewicy i w odpowiedzi na globalne wyzwania. Za jakiś czas, jesteśmy przekonani, zobaczycie ich na listach wyborczych.


Zorganizowaliśmy we współpracy z Fundacją „Nie lękajcie się” oraz Fundacją im. Kazimierza Łyszczyńskiego Międzynarodową Konferencję na Rzecz Przeciwdziałania Pedofilii w Kościele. Patronem konferencji był Rzecznik Praw Obywatelskich. Wśród gości zagranicznych znaleźli się aktywiści, ekspertki i przedstawicielki ofiar z USA, Peru, Niemiec, Wielkiej Brytanii, Argentyny, Chile i Meksyku.


W październiku 2017 roku minęła druga, bardzo smutna dla Krytyki Politycznej, rocznica śmierci naszego kolegi Konrada Pustoły. Kontynuujemy, wspólnie z Fundacją Nowych Działań, przyznawanie stypendium jego pamięci dla fotografów społecznie zaangażowanych w swojej twórczości, które ma pomóc im w dalszym rozwoju. W tym roku stypendium otrzymał Tytus Szabelski.




Na przełomie 2016 i 2017 roku zdołaliśmy wyremontować i otworzyć nową siedzibę Świetlicy Krytyki Politycznej Na Granicy po tym, jak władze lokalne nie przedłużyły umowy najmu ze wszystkimi pozarządowymi najemcami poprzedniej lokalizacji przy ul. Zamkowej 1 w dawnym budynku granicznym.


Nie rozpamiętując niesprawiedliwej przeszłości zajęliśmy się tym, co dla nas najważniejsze, czyli pracą z lokalną społecznością. Już wczesną wiosną udało się powrócić do regularnych spotkań kierowanych do dzieci i młodzieży: korepetycji dla dzieci mających problemy z nauką prowadzone przez wolontariuszy, warsztatów literackich dla młodzieży, warsztatów z edukacji kulturalnej i teatralnych dla dzieci.


Dla starszych mieszkańców Cieszyna zaoferowaliśmy spotkania literackie, debaty, pokazy filmów (w tym w ramach Objazdowego Festiwalu Watch Docs), koncerty, warsztaty. A przede wszystkim wydarzenia otwarte i artystyczne w całości przygotowane przez dzieci ze świetlicy: spektakle teatralne (Bele dzianin, Opowieści dzieci z Przykopy, Drzewostan, który powstał po wyjeździe kolonijnym dzieci do Puszczy Białowieskiej), czytanie performatywne.