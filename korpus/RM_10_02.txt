Na najbliższym posiedzeniu Rady Biskupów Diecezjalnych księża biskupi poruszą temat szerzenia ideologii LGBT+ w kontekście zagrożenia dla dzieci i młodzieży.

Rada Biskupów Diecezjalnych odbędzie się w najbliższy wtorek na Jasnej Górze. Historia i przyszłość polsko-ukraińskich relacji, ochrona dzieci i młodzieży, profanacje obiektów sakralnych, kwestia LGBT+ oraz pielgrzymka duchowieństwa do Dachau – to niektóre z tematów posiedzenia. 

Księża biskupi zaznaczą potrzebę ochrony dzieci i młodzieży przed groźną ideologią LGBT. Ideologia ta jest wprowadzana do szkół pod płaszczykiem tzw. edukacji seksualnej. Takie próby są podejmowane m.in. w Warszawie – mówi rzecznik Konferencji Episkopatu Polski ks. Paweł Rytel-Andrianik.

– W związku z tym, że zbliża się nowy rok szkolny, przewodniczący Komisji Wychowania Katolickiego skierował apel do rodziców, w którym prosi, aby rodzice zainteresowali się tym, co dzieje się w szkołach, jakiego typu zajęcia są organizowane, kto je prowadzi, jakie treści przekazuje. Są sygnały z różnych samorządów, że przygotowywane są zajęcia poza szkolne mówiące o edukacji seksualnej w szkołach. Ta sytuacja będzie również tematem spotkania biskupów diecezjalnych, również w kontekście dyskusji, która toczy się obecnie w Polsce, a jest związana z kwestią LGBT – wskazuje ks. Paweł Rytel-Andrianik.

Biskupi omówią również inicjatywy związane z 100. rocznicą urodzin św. Jana Pawła II, która przypada 18 maja 2020 roku.

Sesję Rady Biskupów Diecezjalnych poprzedzi Rada Stała Konferencji Episkopatu Polski, podczas której są przygotowywane tematy na zebranie plenarne. 