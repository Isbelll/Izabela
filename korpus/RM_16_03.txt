Rzecznik Praw Obywatelskich Adam Bodnar chce, by urzędy wydając transkrypcję zagranicznego aktu urodzenia dały możliwość wpisania jako rodziców także osoby tej samej płci. Rzecznik napisał w tej sprawie do ministra spraw wewnętrznych i administracji.
Sprawa pojawiła się już w 2016 roku. Chodziło o transkrypcję brytyjskiego aktu urodzenia, gdzie jako rodzice wskazane zostały dwie matki, obywatelki Polski. Za możliwością wpisania jako rodziców osób tej samej płci od samego początku był Rzecznik Praw Obywatelskich. Teraz skierował w tej sprawie pismo do ministra Joachima Brudzińskiego.
    „Z informacji medialnych wynika, że chcąc dokonać transkrypcji zagranicznego aktu urodzenia, w sytuacji w której rodzicami są osoby tej samej płci, urzędnicy borykają się z wątpliwościami natury technicznej, nie wiedząc, jak prawidłowo wypełnić wzór formularza aktu urodzenia” – napisał w piśmie do szefa MSWiA Adam Bodnar, rzecznik praw obywatelskich.
Według RPO, który powołuje się na naczelny sąd administracyjny, odmowa transkrypcji wyłącznie ze względu na wpisanie jako rodziców dwóch osób tej samej płci, to naruszenie praw dziecka.
Tymczasem polskie prawo nie przewiduje sytuacji, w której prawną opiekę nad dzieckiem uzyskują osoby homoseksualne. Dlatego minister Joachim Brudziński stawia sprawę jasno.
    „Wskazana propozycja sprowadza się de facto do zastąpienia w akacje urodzenia oraz jego odpisach nazw obecnych rubryk dotyczących rodziców oznaczonych jako „matka” i „ojciec” – sformułowaniami typu „rodzic 1” i „rodzic 2”, co byłoby sprzeczne z polskimi zasadami ustalającymi pochodzenie dziecka – poinformował minister spraw wewnętrznych i administracji.
Jak dodał w swojej odpowiedzi minister spraw wewnętrznych i administracji, nie bez znaczenia pozostaje konstytucyjna zasada ustrojowa dotycząca opieki państwa nad małżeństwem i rodziną. Stanowi ona, że małżeństwo jako związek kobiety i mężczyzny znajdują się pod opieką Rzeczypospolitej Polskiej.