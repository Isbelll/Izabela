Ryszard Kisiel jest ikoniczną postacią polskiego ruchu LGBTQ, twórcą prekursorskiego gejowskiego zina „Filo”. Kisiel to jednocześnie twórca kampowych cykli fotograficznych i licznych performansów. Właśnie na tym aspekcie jego działalności koncentruje się w swoim filmie Karol Radziszewski.

Istotny staje się sam gest przywracania archiwum fotografii i wydawnictw powstających głównie w okresie PRL-u, którego podjęli się wspólnie Karol Radziszewski i Ryszard Kisiel.  Co można dzisiaj odnaleźć w prywatnym archiwum Kisiela? Jaka postać się z niego wyłania – twórcy i podmiotu spojrzenia/działania?

Dyskusję po pokazie filmu „Kisieland” Karola Radziszewskiego z udziałem Ryszarda Kisiela i Kamili Wielebskiej poprowadzi Julia Gierczak. Spotkanie odbędzie się w czwartek, 23 czerwca o godz. 19.00 w Świetlicy Krytyki Politycznej w Trójmieście, ul. Nowe Ogrody 35, IIp., Gdańsk. Wstęp bezpłatny.

Kamila Wielebska – historyczka sztuki, kuratorka, producentka, autorka licznych publikacji. Była redaktorka naczelna „Intertekstu” oraz współredaktorka tomu “Dzieje grzechu. Surrealizm w kinie polskim”. Publikowała w wielu czasopismach i na portalach, m.in. „ARTMargins”, „Flash Art” i „Frieze”. Obecnie pracuje nad swoim pierwszym filmem science fiction.

Julia Gierczak – filmoznawczyni, na UG przygotowuje doktorat – monografię twórczości Francois Ozona, redaktorka pisma „Panoptikum” (redaktor prowadząca najnowszego numeru „Męskie ciała, męskie kultury”). Związana z trójmiejskim klubem Krytyki Politycznej, Trójmiejską Akcją Kobiecą i Stowarzyszeniem na Rzecz Osób LGBT Tolerado.

“Kisiel podchodził niestandardowo do samego opowiadania o okresie PRL. Odczarowywał go. Wszyscy wiemy, że homoseksualiści nie byli tolerowani, że w połowie lat 80. inwigilowano gejów w ramach akcji „Hiacynt”. Kisiel na którymś spotkaniu pokazał mi zachowane na slajdach niesamowite sesje zdjęciowe, które w drugiej połowie lat 80. wykonywał w prywatnym mieszkaniu z kolegami. Wtedy zdecydowałem się zacząć pracę nad filmem o nim”.
Karol Radziszewski o pracy nad projektem

„Karol Radziszewski w filmie Kisieland rozbudowuje przestrzeń spotkania, tworząc film o szczególnym bohaterze przedemancypacyjnego ruchu gejowskiego. Ryszard Kisiel i redagowany przez niego pierwszy wschodnioeuropejski magazyn gejowski „Filo” pojawiają się już w bodaj najciekawszej rozmowie Before ’89, której towarzyszą przedrukowane makiety „Filo” oraz slajdy z sesji fotograficznych Kisiela”.