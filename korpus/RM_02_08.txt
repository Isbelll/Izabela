Adam Bodnar złożył skargi do pięciu wojewódzkich sądów administracyjnych w sprawie rzekomego złamania prawa przez samorządy przyjmujące uchwały przeciw ideologii gender. Instytut przyłączył się do tych postępowań i przygotował dla sądów opinię prawną. Potwierdza ona, że stanowiska gmin broniące rodziny i małżeństwa są zgodne z prawem, a skargi powinny zostać odrzucone.
Zwracamy uwagę na błędy w argumentacji RPO, jest ona oparta na spekulacjach i przypisywaniu radnym intencji których nie mieli – powiedział mec. Rafał Dorosiński, dyrektor Centrum Analiz Prawnych Instytutu Ordo Iuris.
– Przede wszystkim zwracamy uwagę na to, że argumentacja przedstawiona przez rzecznika jest w dużej mierze błędna. to po pierwsze. Po drugie, jest oparta na domysłach, spekulacjach i przypisywaniu radnym intencji, których ci w żadnym wypadku nie mieli. Mało tego, otwarcie takim intencjom zaprzeczali, wprost wskazując, że uchwały nie są skierowane przeciwko jakimkolwiek osobom, a jedynie przeciwko określonym ideologiom i poglądom. To jest podstawowa sprawa w ocenie całej tej sytuacji i uchwał, które rzecznik praw obywatelskich zaskarżył do sądu – powiedział mecenas Rafał Dorosiński.
Stanowisko rady, które zaskarżył rzecznik, wskazuje na określone zagrożenia konkretnych dóbr chronionych konstytucyjnie takich jak wolność słowa, autorytet szkoły i rodziny czy też prawo rodziców do wychowania dzieci zgodnie z własnymi przekonaniami – podkreślił mecenas.
– To są wszystko wartości i dobra, w obronie których radni podjęli stosowne uchwały. Rzecznik Praw Obywatelskich najwyraźniej próbuje ograniczyć wolność słowa w tym zakresie, odebrać możliwość swobodnego wypowiadania się przez przedstawicieli mieszkańców, poszczególne rady gmin, prowadząc do swego rodzaju cenzury – dodał dyrektor Centrum Analiz Prawnych Instytutu Ordo Iuris.
Deklarację „Samorząd wolny od ideologii LGBT” przyjęło już kilkadziesiąt samorządów w całej Polsce. Na razie Rzecznik Praw Obywatelskich zaskarżył pięć gmin m.in. w województwach: mazowieckim, małopolskim, lubelskim oraz podkarpackim.
Adam Bodnar zapowiedział zaskarżenie w dalszej kolejności polskich powiatów.
Już wcześniej rzecznik dał się poznać jako obrońca działań lobby LGBT m.in. wobec sprzeciwu mieszkańców Warszawy dotyczącego narzuconej im przez prezydenta Rafała Trzaskowskiego ideologicznej „deklaracji LGBT+”.