Albo silne państwo albo Polska Neumanna – to według kandydatów PiS do Sejmu stawka niedzielnych wyborów parlamentarnych. Na ostatniej prostej kampanii działacze zachęcają do oddania głosu na Zjednoczoną Prawicę.

Sprzeciw wobec ideologii LGBT, obniżanie podatków, zaostrzanie kar za najcięższe przestępstwa – to najważniejsze postulaty Deklaracji Nowego Pokolenia, którą podpisali kandydaci PiS. Podpisanie dokumentu oznacza, że jeśli działacze dostaną mandat posła, w czasie prac parlamentarnych zawsze będą postępować zgodnie z jego treścią.

Deklaracja stawia na wsparcie tradycyjnego modelu rodziny oraz dalszą walkę z mafiami VAT-owskimi. Inny punkt to stała dostępność biur poselskich dla obywateli.

Dziś stajemy przed wyborem, czy Polska ma być silna czy być folwarkiem dla partyjnych interesów – mówił w czasie konferencji prasowej europoseł PiS Patryk Jaki.

– Platforma Obywatelska nie rozliczyła się z żadnej afery, którą poznaliśmy podczas toczącej się dyskusji w ramach kampanii wyborczej. Sławomir Neumann, który używał gangsterskiego języka, mówił, że gwarantuje coś w imieniu rzekomo niezależnych sędziów – dalej jest członkiem Platformy Obywatelskiej. Klaudia Jachira, która zbezcześciła pomnik Armii Krajowej, Polskiego Państwa Podziemnego dalej jest kandydatką z list Platformy Obywatelskiej. Kozy są dalej w niebezpieczeństwie w Warszawie. Dodatkowo mamy sytuację taką, że człowiek, który stworzył „SokzBuraka” dalej jest zatrudniony w warszawskim ratuszu – zaznaczył Patryk Jaki.

Wybory parlamentarne odbędą się już w najbliższą niedzielę. Wtedy na 4-letnią kadencję wybierzemy 460 posłów oraz 100 senatorów.