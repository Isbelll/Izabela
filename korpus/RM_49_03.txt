Rafał Trzaskowski powinien niezwłocznie zdymisjonować cały zarząd oraz radę nadzorczą spółki, którą nadzoruje bezpośrednio prezydent miasta i również stanąć osobiście przed mieszkańcami, zdać informację o szczegółach tych wszystkich awarii, ponieważ dochodzą kolejne informacje, które naprawdę rodzą wiele wątpliwości co do tego, jak zarządzana jest Warszawa – mówił w piątkowych „Aktualnościach dnia” na antenie Radia Maryja Sebastian Kaleta, radny m. st. Warszawy, wiceminister sprawiedliwości.

Kilka tygodni temu w warszawskiej oczyszczalni ścieków „Czajka” doszło do awarii rurociągów przesyłowych. To jednak nie jedyny problem dotyczący oczyszczalni. Do CBA złożono zawiadomienie ws. spalarni osadów, która nie działa od wielu miesięcy. Awaria miała być ukrywana od grudnia [więcej].

– Od grudnia Rafał Trzaskowski ukrywa przed warszawiakami, opinią publiczną informację o tej wielkiej awarii w spalarni, która jako element 4-miliardowej inwestycji kosztowała pół miliarda złotych i od grudnia jest nieczynna. 100 tys. ton sproszkowanych odpadów z warszawskich ścieków po prostu jest wywożona w nieznane miejsca poza Warszawę. Wiele informacji wskazuje, że część tych odpadów została wywieziona w tym czasie na Mazury. To jest kolejna wielka awaria w „Czajce”. Nie działa rurociąg do przesyłu ścieków na dugą stronę Wisły do oczyszczalni. Nie działa spalarnia, wielka inwestycja, otwierana z pompą 4 lata temu – zaznaczył Sebastian Kaleta.

Po tych wszystkich wydarzeniach powinna nastąpić reakcja prezydenta stolicy Rafała Trzaskowskiego. Tymczasem nic takiego nie ma miejsca – podkreślił radny PiS m.st. Warszawy.   

– Rafał Trzaskowski powinien niezwłocznie zdymisjonować cały zarząd oraz radę nadzorczą spółki, którą nadzoruje bezpośrednio prezydent miasta i również stanąć osobiście przed mieszkańcami, zdać informację o szczegółach tych wszystkich awarii, ponieważ dochodzą kolejne informacje, które naprawdę rodzą wiele wątpliwości co do tego, jak zarządzana jest Warszawa. Rafał Trzaskowski, jak wiemy, wybiera wyjazdy zagraniczne, te wszystkie strefy relaksu, karty LGBT, konwencje, konferencje, ale nie ma czasu na normalne sprawy miasta. Jak widzimy, w sprawie tej spalarni ukrywa bardzo ważne informacje o gigantycznych awariach w mieście – akcentował wiceminister sprawiedliwości.

Gość „Aktualności dnia” wyjaśnił, na jakiej zasadzie w teorii miał działać mechanizm spalania osadów po ściekach w oczyszczalni „Czajka”.  

– Konstrukcja ekologiczna oczyszczalni „Czajka” polegała na tym, że osady po ściekach mają być w specjalnej instalacji spalane, żeby nie zanieczyszczały środowiska. Tam też również są odpady przemysłowe, metale ciężkie i w odpowiedni sposób, nowoczesną technologią miały być przetwarzane. Informacje Inspektoratu Ochrony Środowiska wskazują, że od sześciu lat przez połowę okresu nie działa ta instalacja, warta pół miliarda złotych. Niestety, ale wygląda to na wielką fuszerkę. Platforma Obywatelska za co się nie weźmie, tam są tego rodzaju problemy – ocenił Sebastian Kaleta.

Po awarii w „Czajce” rząd Zjednoczonej Prawicy musiał pomóc w ratowaniu Wisły przed dalszym skażeniem, gdyż władze Warszawy nie potrafiły poradzić sobie z tym problemem – zauważył stołeczny radny PiS.

– Doszło do wielkiego wylewu ścieków do Wisły, do największej tego rodzaju katastrofy w oczyszczalniach ścieków w ostatnich kilkudziesięciu latach. Dopiero rząd musiał zainterweniować, kilkaset osób w kilkanaście dni zbudowało ten tymczasowy rurociąg. A Rafał Trzaskowski co zrobił? Nie podziękował nawet rządowi, nie odwiedził nawet tych pracowników, którzy w pocie czoła ratowali Warszawę i Wisłę przed katastrofą ekologiczną, a nasz rząd, kiedy jest taka potrzeba, potrafi wyciągnąć pomocną dłoń i sprawnie rozwiązywać problemy, które generują podmioty nadzorowane przez PO – wskazał polityk.