Ta Konwencja Stambulska, jak nie będzie odwołana (…), to co będzie? (…) Dobrze, że jest „500 plus”, dobrze, że są pieniądze na chleb, ale chleb to nie wszystko – jeszcze duch. Jesteśmy katolikami, to i w rządzie trzeba być katolikiem, i w parlamencie trzeba być katolikiem, i w urzędach trzeba być katolikiem, a nie zostawiać katolicyzmu za drzwiami – mówił w sobotę na Jasnej Górze podczas XXVIII Pielgrzymki Rodziny Radia Maryja o. Tadeusz Rydzyk CSsR, Dyrektor toruńskiej rozgłośni.W swoim wystąpieniu o. Tadeusz Rydzyk CSsR podkreślił, że dobrze się dzieje, iż świeccy modlą się za biskupów i kapłanów, szczególnie w ostatnim czasie.

– Nie zauważacie tego, co się dzieje? To aż wstyd mówić, bo nigdy takich słów nie wymawialiśmy. A na księży co wygadują i to akurat „ubrał się diabeł w ornat i na Mszę dzwoni”. Radzę wam wszystkim kupić książkę „Pedofilią w Kościół”, przeczytać i przeanalizować sobie, bo oni szykują się dalej. Najpierw jakie propagandy robią, a później w księży – wskazał redemptorysta.

Dyrektor Radia Maryja zwrócił uwagę, że kolejnym zagrożeniem dla Polski i Polaków jest tzw. Konwencja Stambulska. Zaapelował do obecnie rządzących, aby zajęli się tą kwestią.

– Ta Konwencja Stambulska, jak nie będzie odwołana – jest tu pan minister Kownacki, zna się na prawie – to co będzie? Będą wchodzić gorzej niż nóż w masło. A nie odwołali tego. Platforma wprowadziła i PSL, a ci nie odwołali. Dobrze, że jest „500 plus”, dobrze, że są pieniądze na chleb, ale chleb to nie wszystko – jeszcze duch. Jesteśmy katolikami, to i w rządzie trzeba być katolikiem, i w parlamencie trzeba być katolikiem, i w urzędach trzeba być katolikiem, a nie zostawiać katolicyzmu za drzwiami. I o taką Polskę chodzi – mówił.

O. Tadeusz Rydzyk CSsR zaznaczył, że w Polsce usiłuje się narzucić ideologię gender m.in. poprzez media – poprzez filmy i seriale.

– W telewizji publicznej za pieniądze Polaków i katolików puszcza się filmy, które źle przedstawiają rodzinę. Wzorce złe – rozwód za rozwodem, partner za partnerem. Geje i wszyscy inni, LGBT. Coś obrzydliwego. Puszczają w TVP. Jaka to dobra zmiana? Dobrze, że jest „500 plus” i inne rzeczy, ale duch narodu – akcentował.

Dyrektor toruńskiej rozgłośni zaapelował do wiernych, aby upominali się również o ratowanie życia dzieci nienarodzonych.

– Upominajcie się. I o to ratowanie życia też upominajmy się. My za cicho mówimy. Ta aborcja eugeniczna – a to zabijanie, bo mówią, że to dziecko jest chore, to go zabić. Żadnego nie wolno zabić. Nikogo, bo Pan Bóg się o to upomni. Tego też nie robią w Polsce – zauważył redemptorysta.

