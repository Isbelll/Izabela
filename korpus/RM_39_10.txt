Adam Bodnar po raz kolejny już skompromitował urząd Rzecznika Praw Obywatelskich. Dobrze, że jego kadencja powoli dobiega końca – mówił w środowym wydaniu „Aktualności dnia” na antenie Radia Maryja prof. Przemysław Czarnek, poseł Prawa i Sprawiedliwości, były wojewoda lubelski.

Adam Bodnar zaskarżył gminy, które przyjęły uchwały o przeciwdziałaniu ideologii LGBT. Jego zdaniem to przejaw dyskryminacji i uderzenie w prawa człowieka.

Według Ordo Iuris, działania RPO są natomiast bezzasadne, a przyjęte dokumenty w tej sprawie pozostają całkowicie w zgodzie z zasadą praworządności i nikogo nie dyskryminują.

Pierwsze skargi ze strony Adama Bodnara dotyczą gminy Lipinki (woj. małopolskie), Istebna (woj. śląskie), Klwów (woj. mazowieckie), Serniki (woj. lubelskie) oraz Niebylec (woj. podkarpackie).

– Podkreślmy, że w tych wszystkich uchwałach, które były później nagradzane medalem za postawę trwania w obronie chrześcijaństwa i moralności młodzieży, nie ma mowy o dyskryminowaniu kogokolwiek. Jest jednoznacznie wskazane, że występujemy przeciwko ideologii LGBT – powiedział prof. Przemysław Czarnek.

– Przypomnijmy, że uchwały „Stop LGBT” nie są prawotwórcze. To nie jest coś, co powoduje, że np. homoseksualiści nie mogą wchodzić do urzędów. Wtedy rzeczywiście byłby to przejaw dyskryminacji. Tutaj natomiast nie ma w ogóle mowy o człowieku, a o ideologii. Takie jest stanowisko większości radnych w tej sprawie, a nie uchwała prawotwórcza. Więc o jakiej dyskryminacji Rzecznik Praw Obywatelskich mówi? – pytał poseł PiS.

Zdaniem gościa Radia Maryja, Adam Bodnar po raz kolejny się kompromituje. Jak dodał, dobrze, że kadencja obecnego Rzecznika Praw Obywatelskich powoli dobiega końca.

– To była kompromitująca kadencja. Adam Bodnar wielokrotnie już skompromitował urząd Rzecznika Praw Obywatelskich. Ten urząd powinien służyć obronie wolności oraz praw wszystkich obywateli i ludzi w Polsce. Natomiast Adam Bodnar stawia się po stronie jakiejś drobnej mniejszości, i to jeszcze mniejszości w mniejszości, bo przecież niecałe środowisko homoseksualistów wychodzi na ulice i skanduje różnego rodzaju obrzydliwe hasła, czy profanuje symbole religijne – zauważył były wojewoda lubelski.

Rzecznik Praw Obywatelskich zapowiada kolejne skargi na uchwały o przeciwdziałaniu ideologii LGBT. Podobne dokumenty obowiązują obecnie w ponad 50-ciu gminach, powiatach i niektórych województwach. Wciąż dołączają do nich kolejne samorządy.