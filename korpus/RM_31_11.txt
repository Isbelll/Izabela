Mam nadzieję, że rozstrzygnięcia które zapadły, dadzą punkt wyjścia do przeprowadzanie nie tylko wyborów prezydenckich, ale także powrotu do procesu zmiany Polski. Problemy, które stoją dzisiaj przed Polakami, związane są nie tylko z zagrożeniami biologicznymi i gospodarczymi, ale przecież nie zapomnieliśmy o sprawie ochrony życia czy agresji środowisk, które forsują tzw. ideologię LGBT – powiedział poseł Antoni Macierewicz, były szef MON, w felietonie z cyklu „Głos Polski” w TV Trwam.Antoni Macierewicz zwrócił uwagę na trudną sytuację, w której obecnie znalazła się polska prawica.

– Chciałoby się, żeby faktycznie ten głos, który dzisiaj dotarł do całej Polski, do wszystkich Polaków z Sejmu Rzeczpospolitej, był rzeczywiście głosem polskim. To znaczy takim, który jest sprawczy, zmienia rzeczywistość naszego kraju i kończy tę czasami niepotrzebną wewnętrzną dyskusję na prawicy, na pewno trudną i niesłychanie komplikującą nasze życie i decyzje, które musieliśmy podejmować, ale żeby stało się tak jak dzisiaj zagłosowała absolutna większość posłów – po trudnej dyskusji byśmy dochodzili do konsensusu, rozstrzygnięć, które mają szansę zmienić Polskę – rozpoczął marszałek senior Sejmu.

Nie ma wątpliwości, że te ostatnie tygodnie były dla nas wszystkich po prostu bardzo trudne – kontynuował.

– Były momenty, w których wydawało się, że nie da się osiągnąć porozumienia i traciliśmy wiarę w dobrą wolę naszych partnerów. Mam nadzieję, że te rozstrzygnięcia, które zapadły, dadzą punkt wyjścia do przeprowadzanie nie tylko wyborów prezydenckich, ale także powrotu do procesu zmiany Polski. Problemy, które stoją dzisiaj przed Polakami, związane są nie tylko z zagrożeniami biologicznymi i gospodarczymi, o tych wiemy już bardzo dużo, ale przecież nie zapomnieliśmy – mam nadzieję – o sprawie ochrony życia, agresji środowisk, które forsują tzw. ideologię LGBT, o próbach stworzenia jednego superpaństwa, które rozciągnęłoby porozumienia sprawiające, że jesteśmy członkami Unii Europejskiej w kierunku przekształcania UE w jedno państwo, w istocie podporządkowane dyktatowi niemieckiemu czy niemiecko-francuskiemu – powiedział gość TV Trwam.

Antoni Macierewicz mówił, że sytuacja, w której się znaleźliśmy, zmusza nas do rozwiązania bieżącego kryzysu. Czyli dokończenia procesu wyboru Prezydenta Rzeczpospolitej – dodał.

– Bez tego nie będzie stabilizacji politycznej w kraju, ale to dopiero początek drogi, która ze wszystkich trudności, jakie przeżywamy, ma Polskę wyprowadzić do zupełnie nowej jakości. Wszyscy mamy świadomość, że punktem odniesienia musi być tradycja narodowa, wartości narodowe i wartości chrześcijańskie. Na tym trzeba budować, bo to się sprawdziło podczas tych trudnych ostatnich tygodni i miesięcy. To nie Unia Europejska się sprawdziła, a naród, rząd, państwo polskie, ale także politycy, którzy umieli dojść do porozumienia. Czy to jest realne porozumienie, okaże się w najbliższych tygodniach, wtedy gdy na przełomie czerwca i lipca wybierzemy prezydenta – mówił były szef MON.

Mam nadzieję, że ten kompromis faktycznie został zawarty z dobrą wolą – wskazał polityk.

– Iż to nie jest tak, że tylko przeżywamy kolejny etap jakichś dyskusji, które mają prowadzić do bliżej niejasnych rozwiązań, że przywrócona została wewnętrzna jedność polskiej prawicy, że nikt nie będzie próbował używać uzyskanych korzyści do zniszczenia polskiej prawicy. A jeżeli tak jest na pewno, to z tego kryzysu – bez względu na to, co się stanie dookoła Polski – wyjdziemy wzmocnieni, dlatego że potrafiliśmy nie tylko przez ostatnie 5 lat mimo negatywnych konsekwencji umów okrągłego stołu odbudować siłę Polski, ale także przygotować się do przetrwania kryzysu jedności prawicy. Nie ma ważniejszej sprawy jak jedność obozu patriotycznego. Tu tkwi nasza wielka siła, do której jest potrzebna zdolność porozumienia, kompromisu, ale nie po to, żeby zagłaskiwać problemy czy rezygnować z naszych celów, ale żeby łączyć jak największą część narodu polskiego po to, by odbudowywać siłę Polski. Czasami to są ogólne sformułowania, ale dzisiaj, gdy stajemy wobec sytuacji zmuszającej nas do przetrwania wielkiego ataku, jaki spadnie na polską prawicę ze wszystkich stron, właśnie dlatego, że zawarliśmy kompromis, to jedność polskiej prawicy jest rzeczą zupełnie fundamentalną – powiedział.

Nie dajmy się skłócić – zaapelował Antoni Macierewicz.

– Nie dajmy się napuszczać jedno środowisko na drugie. Raz jeszcze chce podziękować wszystkim, którzy brali udział w tych trudnych działaniach i rozmowach, czasami wymagających olbrzymiego wewnętrznego samozaparcia, byśmy zwyciężyli i przetrwali w tych najbliższych dniach. One rozstrzygną o przyszłości Polski i tym, czy kryzys, który ogarnął dzisiaj świat, stanie się dla nas i naszej ojczyzny zabójczy, czy też stanie się punktem wyjścia dla odzyskania przez Polskę swojej siły, miejsca w Europie i na arenie światowej, a także tego duchowego blasku, który towarzyszył nam przez ubiegłe stulecia – podsumował marszałek senior Sejmu.