Rządowy projekt ustawy legalizującej in vitro, umożliwi parom homoseksualnym adopcję dziecka – alarmuje Instytut na rzecz Kultury Prawnej Ordo Iuris.

Dokument zakłada wprowadzenie do kodeksu rodzinnego zapisu, który pozwoli mężczyźnie na uzyskanie statutu prawnego ojca, względem obcego mu dziecka poczętego z in vitro. By tak się stało, matka będąca w ciąży z dzieckiem poczętym poprzez in vitro oraz mężczyzna, którego wskaże jako ojca, muszą złożyć świadczenie w urzędzie stanu cywilnego.

Ordo Iuris wskazuje, że w praktyce nic nie będzie stało na przeszkodzie, by ojcem dziecka stał się mężczyzna, który nie jest partnerem matki.

Dr Joanna Banasiuk z Ordo Iuris wskazuje, że już Sąd Najwyższy wskazał na niespójność tych przepisów z Kodeksem rodzinnym.

– Przepisy tworzyłyby stosunek rodzinny pomiędzy mężczyzną a dzieckiem, przy czym mężczyzna ten byłby dla dziecka obcy genetycznie. Jeżeli weźmiemy dodatkowo pod uwagę to, że nie dalej, jak 3 maja tego roku w Brukseli odbyła się głośna konferencja Men Having Babies, gdzie omawiane były możliwości rozwoju surogatki właśnie pod kątem możliwości posiadania dzieci przez pary homoseksualne, to rozwiązania prawne, które proponuje się w ustawie, szumnie nazywającej się leczenie niepłodności, wychodzą jednoznacznie naprzeciw wymogom agendy LGBT – zaznacza dr Joanna Banasiuk.

Ks. prof. Paweł Bortkiewicz, bioetyk podkreśla, że rządowy projekt nie tylko budzi kontrowersje w kwestiach moralnych, ale i prawnych. Dokument otwarcie realizuje postulaty homoseksualistów.

 – Ustawa, w jednym z ostatnich artykułów, promuje tzw. macierzyństwo zastępcze, matki surogatki i zarazem umożliwia, w sposób bardzo finezyjny, udostępnienie adopcji tych zarodków przez osoby w związkach homoseksualnych. Można powiedzieć, że ta ustawa zawiera w sobie taki paragraf, który umożliwia handel zarodkami ludzkimi, a więc handel człowiekiem. Ta ustawa wpisuje się w roszczenia związków homoseksualnych, które już od dłuższego czasu domagają się szerszego udostępnienia surogacji, jako  zaspokojenia ich roszczeń do posiadania dzieci, a więc ta ustawa wychodzi naprzeciw tym roszczeniom osób homoseksualnych, które oczywiście drogą naturalną nie mogą mieć dzieci – tłumaczy Bioetyk.

Sejm ma głosować nad rządowym projektem w najbliższym tygodniu. W internecie można podpisać petycję wzywającą posłów PO do odrzucenia projektu ustawy legalizującej in vitro.