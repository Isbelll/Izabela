Rządy Prawa i Sprawiedliwości będą kontynuowane. Nie pomogła ulica, nie pomogła zagranica, nie pomógł pan Timmermans, nie pomogli celebryci, którzy obrażali wyborców, w tym również ludzi związanych ze środowiskiem Rodziny Radia Maryja. Polska zwyciężyła, zwyciężyła demokracja, będą kontynuowane rządy Prawa i Sprawiedliwości i wszystko, co obiecaliśmy, będzie dotrzymane – powiedział w poniedziałkowych „Aktualnościach dnia” na antenie Radia Maryja europoseł, szef sztabu wyborczego Prawa i Sprawiedliwości Joachim Brudziński.

Państwowa Komisja Wyborcza podczas konferencji prasowej podała wyniki wyborów parlamentarnych z 99,49 proc. obwodowych komisji wyborczych. Najwięcej głosów uzyskało Prawo i Sprawiedliwość – 43,76 proc., KO – 27,24 proc., SLD – 12,52 proc., PSL – 8,58 proc., a Konfederacja – 6,79 proc.

Joachim Brudziński podziękował wszystkim osobom, które wzięły udział w wyborach i oddały swój głos na Zjednoczoną Prawicę.

– W sposób szczególny te słowa podziękowań i wdzięczności kieruję do słuchaczy Radia Maryja, widzów TV Trwam, do całej rodziny, ludzi związanych ze środowiskiem Radia Maryja. Szanowni Państwo, z głębi serca te słowa podziękowań do Was kieruję, bo bez Waszych głosów, bez Waszego zaangażowania, baz Waszej mobilizacji tych wyborów Prawo i Sprawiedliwość nie byłoby w stanie wygrać – akcentował polityk.

Prawo i Sprawiedliwość triumfowało w wyborach, osiągając rekordowe poparcie – na tę partię zagłosowało ponad 8 milionów spośród 30 milionów osób uprawnionych do głosowania.

– To jest wzrost o ponad 1,5 miliona głosów stosunku do też rekordowych wyborów, które miały miejsce wiosną bieżącego roku, wyborów do europarlamentu. Skala tego zwycięstwa jest niespotykana po 1989 roku. Żadna z partii politycznych takiego poparcia nie uzyskała. Chciałbym o jedną rzecz bardzo serdecznie wszystkich Państwa poprosić: nie dajcie sobie wmówić, że jest to jakieś niepełne zwycięstwo, bo już się pojawiają głosy, że nie mają większości zdolnej do odrzucenia weta prezydenta, że nie mają większości zdolnej do zmiany konstytucji, tak jak gdyby ktokolwiek zakładał, że przy tej sytuacji, jaka w Polsce jest, taka większość byłaby możliwa. Robiliśmy wszystko, żeby wygrać w taki sposób, aby móc samodzielnie sformułować rząd – tłumaczył europoseł PiS.

Politykom opozycji nie udało się wygrać z PiS-em mimo stosowania różnych metod ataku na tę partię – zwrócił uwagę szef sztabu wyborczego Prawa i Sprawiedliwości.

– Rządy Prawa i Sprawiedliwości będą kontynuowane. Nie pomogła ulica, nie pomogła zagranica, nie pomógł pan Timmermans, nie pomogli celebryci, którzy obrażali wyborców, w tym również ludzi związanych ze środowiskiem Rodziny Radia Maryja. Polska zwyciężyła, zwyciężyła demokracja, będą kontynuowane rządy Prawa i Sprawiedliwości i wszystko, co obiecaliśmy, będzie dotrzymane. Obiecaliśmy i będziemy danego słowa dotrzymywać – zadeklarował były szef MSWiA.

Na wyborczy sukces PiS największy wpływ miał oczywiście Jarosław Kaczyński, ale nie można zapominać o wkładzie premiera Mateusza Morawieckiego oraz byłej premier Beaty Szydło – wskazał Joachim Brudziński.

– Autorem tego sukcesu, tego podwójnego zwycięstwa (w rozumieniu, że już drugi raz PiS uzyskuje samodzielną większość do sformułowania rządu) jest nasz lider, pan prezes Jarosław Kaczyński. Człowiek, którego establishment i nasi oponenci chcieliby już jak najchętniej odesłać w niebyt, poprowadził Zjednoczoną Prawicę do kolejnego zwycięstwa. (…) To, że PiS po raz kolejny wygrało wybory, to zasługa przede wszystkim naszego lidera, to zasługa charyzmatycznego polityka, który jest tak brutalnie atakowany od początku lat 90-tych, ale jego żelazna konsekwencja, żelazna wola poprowadziła Zjednoczoną Prawicę do zwycięstwa. Nie byłoby tego zwycięstwa również bez tytanicznej i bardzo ciężkiej pracy pana premiera Mateusza Morawieckiego, który łącząc obowiązki związane z pełnioną funkcją premiera, również był jedną z twarzy tej kampanii. Tak samo zaangażowanie pani premier Beaty Szydło – zaznaczył gość „Aktualności dnia”.

Program PiS jest programem dla wszystkich Polaków. Nasze ugrupowanie nie dzieli obywateli na bardziej i mniej wykształconych czy pochodzących z miast i z wsi – akcentował polityk.

– Polska jest jedna i wszyscy dzisiaj powinniśmy stawiać sobie tylko jeden cel: aby utrzymać wzrost gospodarczy, aby wspierać polskie rodziny, aby powstrzymać tę ofensywę szaleństwa związanego z ideologią LGBT, z tym procesem próby rozbijania wartości, atakowania Kościoła, atakowania wartości chrześcijańskich, próby redefiniowania na nowo człowieka. Ten proces musi zostać powstrzymany, a z drugiej strony musimy dołożyć wszelkich starań, aby tutaj, w Polsce, rodziły się kolejne pokolenia, aby polskie rodziny były wzmacniane, aby młodzi ludzie zostawali w Polsce, nie wyjeżdżali w poszukiwaniu pracy za granicę i żeby polska rodzina była silna wartościami – podkreślił europoseł PiS.