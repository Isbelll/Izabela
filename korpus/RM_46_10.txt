Katolicy powinni popierać programy, które bronią przede wszystkim prawa do życia, od poczęcia do naturalnej śmierci; które gwarantują prawną definicję małżeństwa jako trwałego związku jednego mężczyzny i jednej kobiety; promujące politykę rodzinną, wspierające dzietność czy też gwarantujące prawo rodziców do wychowywania własnego potomstwa w duchu wyznawanej wiary i zgodnie z moralnymi przekonaniami – podkreślał politolog Mariusz Kałużny w czwartkowych „Aktualnościach dnia” na antenie Radia Maryja.

Trwa inicjatywa „SOS dla Polskiej Rodziny”. Odbyliśmy już około 20 spotkań – powiedział Mariusz Kałużny, inicjator akcji w województwie kujawsko-pomorskim.

– Tematów jest dużo, począwszy od spraw wartości, obrony rodziny przed ideologią LGBT, skończywszy na takich sprawach, które są związane z dobrobytem, sprawami materialnymi funkcjonowania rodziny – wskazał inicjator akcji.

Organizatorzy zachęcają do udziału w wyborach parlamentarnych, podkreślając, że katolicy powinni głosować na partie, które bronią prawa do życia.

– Katolicy powinni popierać programy, które bronią przede wszystkim prawa do życia, od poczęcia do naturalnej śmierci; które gwarantują prawną definicję małżeństwa jako trwałego związku jednego mężczyzny i jednej kobiety; promujące politykę rodzinną, wspierające dzietność czy też gwarantujące prawo rodziców do wychowywania własnego potomstwa w duchu wyznawanej wiary i zgodnie z moralnymi przekonaniami – mówił Mariusz Kałużny, odnosząc się do słów ks. abp. Stanisława Gądeckiego, przewodniczącego KEP.

Katolicy są zaniepokojeni skutkami, jakie niesie za sobą ideologia LGBT.

– Widzę coraz większy niepokój w związku z tym, co się dzieje. Ta fala lewackiej ideologii, która napływa na Polskę bardzo niepokoi osoby wierzące i myślę, że trzeba się organizować, żeby temu się przeciwstawić. Mamy bardzo silne i namacalne przykłady, co ta ideologia potrafi zrobić. Widzimy to, co się dzieje w krajach zachodnich Europy, że ten relatywizm moralny jest tak postępujący, że dzisiaj tak naprawdę ciężko odróżnić dobro od zła – zauważył inicjator akcji.

– Środowisko LGBT bardzo mocno uaktywniło się też podczas tych wyborów w Polsce. Ostatnio znalazłem takie zdjęcie z Francji z tzw. marszu równości, kiedy wprost na transparencie napisali: „Koniec zabawy. Przyszliśmy zniszczyć wasze społeczeństwo”. To, co oni robią, to jest nic innego jak kolejna rewolucja. (…) Kolejna rewolucja, która jest bardzo silna w Europie i teraz wchodzi do Polski. My mamy bardzo dużą odpowiedzialność jako kraj katolicki, jako Ojczyzna Jana Pawła II czy kardynała Wyszyńskiego i musimy stać na straży moralności w Europie  – dodał.