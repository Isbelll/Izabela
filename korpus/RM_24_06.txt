Firmy wprost mówią, że mają plan przebudowy społeczeństw. Chcą, żeby poddały się temu wszystkie kraje. To nie są teorie spiskowe – powiedziała na antenie Radia Maryja we wtorkowych „Aktualnościach dnia” red. Ewa Małecka. Dziennikarka „Naszego Dziennika” w ten sposób odniosła się do nowej inicjatywy „Partnerstwo dla LGBT”, którą przedstawiono podczas WEF w szwajcarskim Davos.

Jak zaznaczyła Ewa Małecka, „Partnerstwo dla LGBT” nie jest inicjatywą „siedmiu nieznaczących firm czy osób”. Chodzi o takie firmy jak Microsoft, Mastercard, Omnicom, Salesforce, Accenture, Deutsche Bank oraz EY, które „są obecne także na polskim rynku”.

– Jeżeli ktoś pracował przez jakiś czas w korporacji, to wie, jak bardzo taka firma stara się zawładnąć całym życiem człowieka, jak stara się wpłynąć na jego postawy. (…) Firmy zaczynają w swoich kodeksach etycznych promować „równość”, to jest zachęcać do zachowań dewiacyjnych, o których w Piśmie Świętym mamy wprost napisane, że są „wstrętne w oczach Pana” – mówiła.

– Firmy wymagają, aby takie wartości przejawiali pracownicy albo żeby akcentowali na każdym kroku ich akceptację. To wpływa na ludzi na wszystkich kontynentach. Oni (firmy) wprost mówią, że mają plan przebudowy społeczeństw. Chcą, żeby poddały się temu wszystkie kraje. To nie są teorie spiskowe – dodała.

Według gościa Radia Maryja, „w imię jakiejś swojej nowej etyki, ci ludzie potępiają etykę chrześcijańską. Uważają ją za szowinistyczną, wykluczającą itd., można by długo mnożyć. Wprost potępiają Kościół, potępiają jego nauczanie, żądają zmian i to w imię rzekomego dobra”.

– Proszę zauważyć, że rewolucja – najpierw ta francuska, także bolszewicka, a później neomarksistowska – wchodzi za każdym razem coraz głębiej w sfery życia człowieka. Najpierw w społeczeństwo, później w rodzinę, a teraz w samą tożsamość jednostki, chociażby w tożsamość płciową. (…) To jest totalitaryzm, o którym nam się nie śniło – akcentowała Ewa Małecka.