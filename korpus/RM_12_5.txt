To jest swoista sekta, która sprzeciwia się nauce Kościoła i tradycji katolickiej, ale też próbuje budować utopię, w której człowiek się spełnia poprzez rozwiązłość i chce być tym, kim chce być, nie licząc się ze swoją własną naturą – mówił o ideologii LGBT prof. Paweł Skrzydlewski w piątkowych „Aktualnościach dnia” na antenie Radia Maryja. Prof. Paweł Skrzydlewski, filozof z Państwowej Wyższej Szkoły Zawodowej w Chełmie nazwał ideologię LGBT sektą, która doprowadza do rozbicia rodziny i sprzeciwia się nauce Kościoła. – Ruch LGBT rozbija rodzinę, czyli naturalne środowisko zaistnienia, wychowania i życia człowieka. Doprowadza do zezwierzęcenia człowieka, do chorób, a w ostateczności także do dzieciobójstwa. (…) To jest swoista sekta, która sprzeciwia się nauce Kościoła i tradycji katolickiej, ale też próbuje budować utopię, w której człowiek się spełnia poprzez rozwiązłość i chce być tym, kim chce być, nie licząc się ze swoją własną naturą – wskazał prof. Paweł Skrzydlewski. Gość „Aktualności dnia” zauważył, że zwolennicy ideologii LGBT kreują się na ofiary, tak naprawdę prowokując do reakcji osoby szanujące naturalny porządek. – Gdy patrzymy na te wszystkie zachowania związane z tą ideologią, to widzimy, że ta ideologia przedstawia zwolenników tejże ideologii jako ofiary. Tymczasem, gdy przyjrzymy się bliżej, okazuje się, że to nie są ofiary tylko ludzie, którzy sami generują w świecie zło, obrażają, deprawują, szydzą z najświętszych rzeczy, prowokując do tego, aby stać się przedmiotem reakcji ze strony osób, które wierzą i szanują naturalny porządek – powiedział filozof. Zdaniem prof. Pawła Skrzydlewskiego, ludzie nabierają się na hasła zwolenników LGBT mówiące o miłości i równości, a tak naprawdę jest to rewolucyjny ruch, który dąży do zaburzenia naturalnego porządku w świecie. – Ruch ten jest rewolucyjny – ma doprowadzić do przemiany świata, a właściwie odwrócenia porządku w świecie. Sprowadza się to do zanegowania Pana Boga jako przyczyny sprawczej całej rzeczywistości, a także do odrzucenia obrazu człowieka, który dominuje w kulturze Zachodu – podkreślił gość Radia Maryja.