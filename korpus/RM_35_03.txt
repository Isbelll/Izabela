Tzw. Europejska Karta Równości przyjęta w Poznaniu jest zagrożeniem dla rodzin – podkreślił w specjalnym oświadczeniu przewodniczący Konferencji Episkopatu Polski ks. abp Stanisław Gądecki. Próby wprowadzania ideologii gender do szkół to także problem Gdańska, gdzie rodzice protestują przeciwko programowi „Zdrove Love”.


Rada Miasta Poznania we wtorek po burzliwej debacie głosami radnych Koalicji Obywatelskiej przyjęła tzw. Europejską Kartę Równości w Życiu Lokalnym.

Karta wprost nawiązuje do ideologii gender, której założeniem jest pogląd, że tożsamość płciowa nie jest związana z tożsamością biologiczną. Z niepokojem do dokumentu odniósł się ks. abp Stanisław Gądecki, przewodniczący Konferencji Episkopatu Polski.

„W duchu odpowiedzialności za bezpieczeństwo rodzin, dzieci i młodzieży oraz w trosce o dobro przyszłych pokoleń i rozwój naszego regionu wyrażam głęboki niepokój w związku z przyjęciem przez Radę Miasta Poznania tzw. Europejskiej Karty Równości. […] Dokument ten – poza godną pochwały wrażliwością na kwestię nierówności kobiet i mężczyzn w życiu publicznym – praktycznie stwarza okazję do promowania ideologii gender, a papież Franciszek uznaję tę ideologię za jeden z głównych przejawów zła we współczesnym świecie” – napisał ks. abp Stanisław Gądecki.

Dokument ten stwarza ponadto zagrożenie kwestionowania konstytucyjnego prawa rodziców do wychowania dzieci w zgodzie z własnym sumieniem – podkreślił Kazimierz Przeszowski, wiceprezes Centrum Życia i Rodziny.

– Na to, jako Centrum Życia i Rodziny, stanowczo się nie zgadzamy i dlatego – jako Centrum Życia i Rodziny – w czwartek skierowaliśmy zawiadomienie do wojewody wielkopolskiego, aby rozpoznał zgodność z prawem, w szczególności nasze wątpliwości i zastrzeżenia, co do zgodności z Konstytucją RP uchwały przyjętej 11 lutego – mówił Kazimierz Przeszowski.

Tymczasem ideologia LGBT jest już obecna w gdańskich szkołach. Dzieje się tak za przyzwoleniem samorządu, który przyjął program „Zdrove Love”. W myśl programu dzieci nauczane są m.in. o antykoncepcji i tzw. aborcji, kwestionowana jest tożsamość płciowa, a także zachęca się dzieci do masturbacji.

Założenia programu „Zdrove Love” są sprzeczne z podstawą programową polskiego systemu oświaty – podkreślił Nikodem Bernaciak, prawnik z Instytutu Ordo Iuris.

– Zgodnie z polskim prawem oświatowym rozwój dziecka powinien opierać się na odpowiedzialności, a nie na poddawaniu tego dziecka jego chwilowym popędom czy pragnieniom – zaznaczył Nikodem Bernaciak.

Ponadto zgodnie z prawem oświatowym, jakiekolwiek dodatkowe zajęcia powinny odbywać się za zgodą i wiedzą rodziców – podkreślił Roman Kowalczyk, dolnośląski kurator oświaty.

– Organizacje, stowarzyszenia mogą działać na terenie szkoły jedynie za zgodą dyrektora po uzyskaniu pozytywnej opinii rady rodziców i rady szkoły – powiedział Roman Kowalczyk.

Dlatego też Stowarzyszenie Odpowiedzialny Gdańsk – w skład, którego wchodzą zaniepokojeni rodzice – domaga się wycofania ze szkół programu „Zdrove Love”. Stowarzyszenie zorganizowało także akcję edukacyjną.

Od dwóch tygodni przedstawiciele organizacji informowali dzieci, młodzież, jak i ich rodziców o deprawujących treściach, które zawarte są w programie edukacji seksualnej „Zdrove Love”.

– Tam są rzeczy naprawdę gorszące, które deprawują młodzież, które wcale nie sprzyjają wzrostowi świadomości w sferze seksualnej. Skutki tego typu edukacji w krajach zachodnich są dokładnie odwrotne niż zakładane i promowane przez miasto – mówił Tomasz Lewandowski ze Stowarzyszenia Odpowiedzialny Gdańsk.

W najbliższą środę Stowarzyszenie Odpowiedzialny Gdańsk chce spotkać się z władzami miasta.

– Ruszamy z rozmowami z Urzędem Miasta Gdańska, których celem będzie zmiana tej szkodliwej seks–edukacji, zmiana na wymiar taki, jaki był rzeczywiście zawarty w uchwale podjętej w 2017 r., a mianowicie rozpoczniemy rozmowę o zdrowiu prokreacyjnym i o takim modelu edukacji dla młodzieży – powiedział Marek Skiba, prezes Stowarzyszenia Odpowiedzialny Gdańsk.

Rodzice, którzy nie zgadzają się na udział swoich dzieci w zajęciach z tzw. seks-edukacji mogą dodatkowo pobrać odpowiednie oświadczenie sprzeciwu, które dostępne jest na stronie Rzecznika Praw Dziecka.

– Oświadczenia są tak skonstruowane, że ograniczają treści przekazywane dzieciom do tego, co jest w podstawie programowej określonej zarówno w rozporządzeniu, jak i ustawach, tylko do tego. Rodzice mają mieć poczucie bezpieczeństwa, że tylko takie treści są przekazywane, a nie innymi ścieżkami inne treści – podkreślił Mikołaj Pawlak, Rzecznik Praw Dziecka.

Mikołaj Pawlak zapowiedział również kontrolę tych placówek oświatowych, w których są przeprowadzane pozalekcyjne zajęcia z tzw. seks-edukacji.

Jednocześnie Rzecznik Praw Dziecka zwraca uwagę na to, czym tak naprawdę w zakresie oświaty powinny zajmować się samorządy. Przykładem jest gmina Leżajsk na Podkarpaciu, W szkole, która chyliła się ku upadkowi, otwarto właśnie nową sala gimnastyczną.

– To jest prawdziwa współpraca samorządu z systemem edukacji. Nie tak jak w wielu dużych miastach, gdzie wdraża się za pieniądze, których podobno nie ma programy edukacyjne, które nie są zgodne z polskim prawem i polskim systemem edukacyjnym – dodał Mikołaj Pawlak.

Bo jak podkreślił wójt gminy Leżajsk Krzysztof Sobejko, edukacja to nie tylko ekonomia.

– Nawet przy ograniczonej liczbie środków dobra współpraca z rodzicami, z organizacjami społecznymi, ze stowarzyszeniami, które działają na naszym terenie powodują to, że możemy te pewne obciążania, które są rozkładać i lepiej wykorzystywać środki – zaznaczył Krzysztof Sobejko.

Tymczasem już ponad 30 samorządów przyjęło Samorządową Kartę Praw Rodziny. Karta ma zapewnić dzieciom zdrową i bezpieczną edukację oraz poszanowanie praw rodziców przez samorządy.









