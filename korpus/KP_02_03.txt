Na ekranach kin gości najnowszy, dwudziesty film Pedro Almodóvara „Julieta”, a Klub Filmowy LGBT zaprezentuje drugi obraz w dorobku reżysera – „Labirynt namiętności” z 1982 r., nigdy nie pokazywany w Polsce w regularnej dystrybucji ani niedostępny na DVD.

Ten tandetny, obciachowy tytuł dobrze oddaje treść. To naprawdę istny labirynt namiętności, w którym rządzi przesada i kamp, a także seksualna bezpruderyjność, tak charakterystyczna dla wczesnego okresu twórczości Almodóvara.

Sexilla nie ma nigdy dość seksu z ciągle nowymi kochankami. Ma nadzieję na ustatkowanie się z pewnym bliskowschodnim księciem, dla którego jest to pierwszy heteroseksualny związek w życiu. Tymczasem psychoterapeutka Sexilii próbuje umówić się z jej ojcem. Jest też grupka podejrzanie poczciwych terrorystów, wśród nich homoseksualny Sadec (debiutujący 22-letni Antonio Banderas – młodziutki i seksowniutki), a także młoda dziewczyna, którą co drugi dzień jej własny ojciec zmusza do stosunku. W jednej z (mocno objechanych) ról – sam reżyser.

Po premierze krytycy zmiażdżyli film, który szybko zyskał status kultowego.