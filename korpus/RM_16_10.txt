Czyja będzie Polska? Obozu patriotycznego, ludzi, którzy odbudowują siłę, ale i bogactwo Polski (…), czy tych, którzy chcą budować formację oligarchiczną wspartą na cudzych, obcych interesach? To jest pytanie, które dzisiaj przed nami staje, gdy mamy głosować za tym, jaki będzie nasz wkład, nasz skład, nasza reprezentacja w Parlamencie Europejskim. To także decyzja o tym, jaka będzie Europa – akcentował poseł Antoni Macierewicz, były szef MON, w felietonie „Głos Polski” na antenie TV Trwam i Radia Maryja.
„Czyja będzie Polska?” – te słowa Jana Olszewskiego z 4 czerwca 1992 r. przypomniał Antoni Macierewicz na początku swojego felietonu. Poseł zaznaczył, że były premier wypowiedział je w momencie, gdy „koalicja strachu, koalicja agentury, koalicja obcych interesów za wszelką cenę zmierzała do tego, żeby obalić rząd patriotyczny”.
    – To był zamach mający na celu nie tylko obronę agentury, ale zamach także po to, aby umożliwić rozgrabianie Polski (…). To był zamach po to, by utrzymać PRL bis i dlatego Jan Olszewski mówił: „To wy zdecydujecie, czyja będzie Polska”. Gdy patrzymy na współczesnych liderów koalicji agenturalnej, która wówczas przeciwstawiła się formacji patriotycznej – czy to nie jest tak, że widzimy tych samych ludzi? Że widzimy Lecha Wałęsę, widzimy Leszka Milera, widzimy pana Cimoszewicza, widzimy pana Rosatiego, widzimy pana Tuska, pana Schetynę – tak, to są ci sami ludzie, którzy wówczas obalili rząd Jana Olszewskiego po to, żeby bronić cudzych interesów, po to, by Polska nigdy nie była niepodległa. Dzisiaj ci sami ludzie tworzą to, co nazywa się Koalicją – chyba Europejską, ale powiedzieć by należało: Antyeuropejską. Koalicję, która na swoje sztandary przyjęła antywartości LGBT, czyli lesbijek, gejów, transwestytów. To są antywartości, które mają rządzić Polską wtedy, gdy zwycięży Koalicja tzw. Europejska – podkreślił były szef MON.
Jednak chodzi nie tylko o wartości, ale także o gospodarkę. Chodzi o to, by utrzymać stan rzeczy, który za rządów pani Kopacz i pana Tuska pozwolił zagrabić Polsce 250 mld zł tzw. nielegalnego pobierania VAT – mówił polityk Prawa i Sprawiedliwości.
    – 250 mln zł, a to przecież tylko „skromna” część grabieży Polski, która była realizowana przez ludzi dzisiejszej Koalicji Europejskiej. To nie wszystko. Do tego trzeba dodać także to, co działo się z polskim wojskiem; to, co działo się z podporządkowaniem Polski niemieckim interesom. Dzisiaj znowu słyszymy pana Sikorskiego, który mówi: „Jakżeż to, przecież Polska zrzekła się wszelkich reparacji od Niemiec”. To jest czyste kłamstwo! Polska nie zrzekła się nigdy reparacji od Niemiec, to Polsce one się należą, ale niemiecka opcja za wszelką cenę chce realizować tamte interesy. Czyja będzie Polska? Obozu patriotycznego, ludzi, którzy odbudowują siłę, ale i bogactwo Polski (…), czy tych, którzy chcą budować formacje oligarchiczną wsparta na cudzych, obcych interesach? To jest pytanie, które dzisiaj przed nami staje, gdy mamy głosować za tym, jaki będzie nasz wkład, nasz skład, nasza reprezentacja w Parlamencie Europejskim. To także decyzja o tym, jaka będzie Europa – wskazał felietonista Radia Maryja i TV Trwam.