Sąd Okręgowy w Lublinie uchylił decyzję prezydenta miasta zakazującą organizacji marszu LGBT. Drugi tzw. Marsz Równości ma się odbyć jutro. Prezydent Lublina Krzysztof Żuk wydał zakaz organizacji pochodu ze względu na zagrożenie bezpieczeństwa. – Dzisiejsza decyzja sądu okręgowego dotycząca Marszu Równości w Lublinie nie uwzględnia – w mojej opinii – wielu istotnych elementów wpływających na zagrożenie bezpieczeństwa podczas trwania tego marszu – powiedział pełnomocnik wojewody lubelskiego ds. rodziny Tomasz Pitucha.

Od tej decyzji odwołał się do sądu organizator marszu Bartosz Staszewski. Przed sądem podkreślał, że marsz będzie miał charakter pokojowy, a to policja powinna zadbać o bezpieczeństwo.

Sąd uznał, że wolność zgromadzeń jest podstawową wartością w państwie prawa, a uczestnicy marszu nie stanowią zagrożenia dla bezpieczeństwa.

Pełnomocnik wojewody lubelskiego ds. rodziny Tomasz Pitucha wskazuje, że sąd nie uwzględnił wielu istotnych elementów wpływających na zagrożenie bezpieczeństwa w mieście podczas trwania tego pochodu.

– Dzisiejsza decyzja sądu okręgowego dotycząca Marszu Równości w Lublinie nie uwzględnia – w mojej opinii – wielu istotnych elementów wpływających na zagrożenie bezpieczeństwa podczas trwania tego marszu. Ten marsz został zorganizowany w tym miejscu w sposób prowokacyjny. Jego zabezpieczenie będzie łączyło się z wielkimi kosztami operacyjnymi policji, wszelkich innych służb, żeby uniknąć tam niepożądanych zdarzeń. Przykłady innych miast pokazują, że może tam występować zagrożenie mienia oraz zdrowia i życia ludzi – powiedział.

W ubiegłym roku prezydent Lublina także wydał zakaz organizacji Marszu Równości oraz zapowiadanej wtedy kontrmanifestacji środowisk narodowych.

Organizatorzy odwołali się do sądu. Sąd okręgowy podtrzymał decyzję prezydenta, ale uchylił ją sąd apelacyjny. W efekcie pierwszy tzw. Marsz Równości przeszedł ulicami Lublina 13 października ubiegłego roku.