„Paragraf 175” (2000) to jeden z najwybitniejszych filmów dokumentalnych o tematyce LGBT. Przedstawia on „losy” przepisu zakazującego homoseksualności w Niemczech, który w III Rzeszy został rozszerzony tak, że skazać na obóz koncentracyjny można było nawet za niewinny gest mężczyzny w stosunku do innego mężczyzny. Przepis dziś jest okryty ponurą niesławą, ale po wojnie wcale nie został zlikwidowany – dwa powojenne państwa niemieckie RFN i NRD uznały paragraf 175 za właściwy i nadal skazywały za homoseksualizm – aż do końca lat 60.

Reżyserowie Rob Epstein i Jeffrey Friedmann (laureaci pierwszego „gejowskiego” Oscara za „Czasy Harveya Milka”) prezentują wstrząsające historie kilkunastu homoseksualnych ofiar nazizmu. „Byłem bity, poniżany, torturowany. O gwałtach analnych nawet nie wspominam. Mam orzeczone 90% kalectwa. Naziści wpychali mi 25-centymetrowy kawałek drewna do tyłka. Mam wciąż krwawienia! Musiałem patrzeć, jak mój ukochany jest pożerany przez psy!” – krzyczy jeden z nich, Pierre Seel.

Obraz zawiera zarówno wywiady z mężczyznami, którzy w obozach zmuszeni byli nosić na pasiakach „różowe trójkąty” (jako symbol homoseksualności), jak i całą masę archiwalnych filmów i zdjęć.

„Paragraf 175” został uznany najlepszym dokumentem LGBT na festiwalu w Berlinie.

Pokaz filmu „Paragraf 175” zbiega się z premierą pierwszej w Polsce książki o homoseksualnych ofiarach nazizmu – „Mężczyźni z różowym trójkątem” Heinza Hegera, która ukazała się właśnie u nas – po 44 latach od wydania niemieckiego)

Po seansie – dyskusja z udziałem dr Joanny Ostrowskiej, badaczki Uniwersytetu Jagiellońskiego, zajmującej się historią homoseksualnych ofiar nazizmu.