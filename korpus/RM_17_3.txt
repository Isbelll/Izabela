Środowisko aktywistów homoseksualnych forsujące na Uniwersytecie Warszawskim ideologię gender organizuje na tej publicznej uczelni konferencję o tzw. tęczowych rodzinach. Ideologiczne seminarium ma odbyć się w przyszły czwartek. O sprawie pisze czwartkowy „Nasz Dziennik”.

Konferencja – jak podała gazeta – będzie miała miejsce w Kampusie Głównym Uniwersytetu, w budynku Samorządu Studentów. Podczas ideologicznego seminarium będzie mowa o tym, jak żyją w Polsce tzw. tęczowe rodziny i o co im chodzi. Celem wydarzenia jest przedstawienie homoseksualistów jako grupy rzekomo dyskryminowanej w społeczeństwie.

Organizacja takiej konferencji pokazuje, że działacze LGBT zagarniają kolejne obszary życia społecznego do forsowania swojej ideologii – mówił warszawski radny Filip Frąckowiak.

– To oni narzucają pewien model życia i, mówię to z pełną odpowiedzialnością, że możemy się spotkać z tym, że już wkrótce zostanie to wypowiedziane przez nich, że ten model życia jest lepszy dla np. młodzieży i dzieci, które nie mają domu, rodziny czyli sierot. Już spotykamy się z takimi opiniami, że pary LGBT bardzo chętnie adoptują takie dzieci, i że lepiej, żeby takie dzieci były z parami LGBT niż z takimi rodzicami, od jakich zostały zabrane. W tej chwili mamy do czynienia nie tylko z wejściem na uniwersytety, ale także do szkół – powiedział radny Filip Frąckowiak.

W kontekście organizacji na UW konferencji o tzw. tęczowych rodzinach warto też przypomnieć, że chociażby przed dwoma laty władze tej uczelni nie zgodziły się na spotkanie z Rebeccą Kiessling, amerykańską działaczką  pro-life.

Uniwersytet tłumaczył wtedy, że spotkanie ,,miałoby formę promowania określonego stanowiska światopoglądowego”. Co ciekawe, teraz uczelnia nie dostrzega ideologicznego charakteru konferencji, jaką organizują działacze LGBT.