W sieci pojawiła się petycja do radnych Sejmiku Województwa Wielkopolskiego, aby przyjęli projekt uchwały dotyczący Samorządowej Karty Praw Rodzin. Głosowanie w tej sprawie ma odbyć się na posiedzeniu 30 marca.
Apel przygotowały Społeczna Rada Edukacji i Wychowania „Rodzinny Poznań” oraz Centrum Życia i Rodziny. Podpisują się pod nim osoby, które podkreślają, że przyjęcie dokumentu ochroni dzieci przed deprawacją. Uchwała o Samorządowej Karcie Praw Rodzin ma gwarantować rodzinie autonomię i chronić ją przed liberalnymi ideologiami, w tym LGBT oraz gender.


Wiceprezes Centrum Życia i Rodziny Kazimierz Przeszowski wskazuje, że rodzina poddawana jest dziś próbom i atakom, stąd potrzeba takiej Karty.


– Z uwagi na zagrożenia wobec rodziny chcemy, aby także w Wielkopolsce, która słynie z siły rodziny, dobrej organizacji, wysokiej etyki, a także religijności, rodzina była postawiona na pierwszym miejscu, By nie były to wyłącznie działania pomocowe, transfery socjalne, które już są prowadzone, ale aby uwzględniać rodzinę i oddziaływanie na rodzinę wszelkich działań podejmowanych przez samorząd wielkopolski. Wychodząc naprzeciw prośbom rodzin, głosom Wielkopolan, przygotowaliśmy projekt, który postawi w centrum rodzinę. Zachęcamy Wielkopolan, by na stronie wielkopolskakartarodzin.pl podpisać petycję do radnych – wyjaśnia.


Wszystkie podpisy poparcia mają zostać przekazane przewodniczącej Sejmiku Województwa Wielkopolskiego w najbliższych dniach.