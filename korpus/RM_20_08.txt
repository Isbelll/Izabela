Stanowczy sprzeciw wobec decyzji prezydenta Warszawy Rafała Trzaskowskiego o podpisaniu tzw. Karty LGBT wyraziło Katolickie Stowarzyszenie Młodzieży (KSM) w swoim stanowisku przekazanym PAP w czwartek. ” Zapisy w niej zawarte budzą nasze oburzenie” – podkreślają jego autorzy.

„Żyjemy w czasach, w których dla osiągnięcia korzyści przez pewne grupy próbuje się forsować zmianę patrzenia na świat i wprowadzanie nowych ideologii poprzez rozmywanie powszechnie przyjętych pojęć. Tak jest z tożsamością człowieka, z natury stworzonego jako kobieta i mężczyzna, żyjącego od naturalnego poczęcia do naturalnej śmierci. Tak jest z definicją rodziny, jako trwałego i nierozerwalnego związku kobiety i mężczyzny, zbudowanego na miłości i wzajemnym szacunku, o czym traktuje również Konstytucja RP. Tak jest wreszcie z pojęciami +tolerancja+ i +wolność+. W ten sposób próbuje się nam, młodym, forsować inną, wymyśloną wizję świata, z dala od jego tradycji i wartości, którymi żyli nasi rodzice i dziadkowie. Nie ma na to naszej zgody” – głosi stanowisko KSM.

Jego autorzy przypominają, że niejednokrotnie, kiedy wyrażali swoje zdanie, swój sprzeciw wobec „nowych rozwiązań”, co do których próbuje nam się wmówić, że są zupełnie zgodne z naturą człowieka, zarzuca się im brak tolerancji.

„A przecież tolerancją nazywamy, według Słownika Języka Polskiego PWN, +poszanowanie czyichś poglądów, wierzeń, upodobań, różniących się od własnych+, a nie usilną próbę zmuszenia do zaakceptowania praw i ideologii wpajanych przez pewne mniejszościowe grupy” – podkreślają jego autorzy.

Zwracają uwagę również na to, że jako młodzi Polacy, którzy na co dzień kształtują się na wielu płaszczyznach na dojrzałych chrześcijan, chcą „stać na straży wartości, które wpoili nam nasi rodzice”. Cytują w nim również słowa Chrystusa zawarte w Ewangelii św. Mateusza: „Wy jesteście światłem świata”.

„Nie zamierzamy iść na ustępstwa, dać sobie wmówić nowej wizji, +nowoczesnego+ i +żyjącego zgodnie z XXI wiekiem+ świata. W duchu odwagi, której uczymy się przez lata również od naszych Patronów – bł. Karoliny Kózkówny i św. Stanisława Kostki – nie boimy się sprzeciwić, kiedy widzimy, że ktoś próbuje bawić się naszą przyszłością, przyszłością kolejnych pokoleń Polek i Polaków” – czytamy w stanowisku KSM.

Na zakończenie przedstawiciele KSM podkreślają, że reprezentują środowisko młodzieży w wieku 14-30 lat.

„Są wśród nas uczniowie, studenci, a wielu z nas jest już rodzicami. Chcemy decydować o tym, jak wychowamy nasze dzieci” – dodają.