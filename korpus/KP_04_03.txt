Czy potrzebne jest utworzenie polskiego ruchu Sojuszników LGBT?
W spotkaniu udział wezmą:
Jody Huckaby, dyrektor amerykańskiego PFLAG (Rodzice, Rodziny i Przyjaciele Gejów i Lesbijek).
Marta Abramowicz (Kampania Przeciw Homofobii, TOLERADO),
Katarzyna Bojarska (Instytut Psychologii Uniwersytetu Gdańskiego, Poradnia BezTabu),
Izabela Filipiak (Instytut Amerykanistyki Uniwersytetu Gdańskiego, pisarka),
17 listopada, sobota, godz. 17.00, Świetlica Krytyki Politycznej w Trójmieście, ul. Nowe Ogrody 35, II piętro, Gdańsk
PFLAG (Parents, Families, & Friends of Lesbians and Gays – Rodzice, Rodziny i Przyjaciele Lesbijek i Gejów) to społeczno-polityczna organizacja z USA zrzeszająca członków rodzin i przyjaciół gejów, lesbijek, osób biseksualnych i transpłciowych z siecią ponad 350 sojuszników-oddziałów w Stanach Zjednoczonych, Puerto Rico i 11 innych krajach. Jej początki sięgają 1972 roku, kiedy po pobiciu syna, jawnego geja, jego matka Jeanne Manford napisała list i rozpoczęła medialną batalię o potrzebie wsparcia mniejszości seksualnych przez ich najbliższych i oburzania się na bierność policji i władz. Cykl nieformalnych spotkań w Nowym Jorku dla, początkowo, rodziców gejów, przekształcił się w bardziej sformalizowaną organizację włączając również rodziców i przyjaciół lesbijek, osób biseksualnych i osób transpłciowych (jako pierwsza organizacja w USA).
Jody Huckaby – od 2005 r. dyrektor organizacji Parents, Families, & Friends of Lesbians and Gays w Stanach Zjednoczonych (PFLAG, Rodzice, Rodziny i Przyjaciele Lesbijek i Gejów). Od ponad 20 lat pracuje w organizacjach pozarządowych zajmujących się prawami człowieka. Z wykształcenia jest psychologiem i teologiem. Jako szef organizacji zajmuje głos w wielu ważnych kwestiach, jak akceptacja osób LGBT przez członków rodzin, walka z dyskryminacją w miejscu pracy, walka z przemocą w szkołach, przestępstwami z nienawiści, znaczenie heteroseksualnych sojuszników w walce o równość. Sam jest gejem, a wśród swojego rodzeństwa ma zarówno osoby heteroseksualne, jak i homoseksualne. To jego pierwsza wizyta w Polsce i pierwsza możliwość spotkania z nim.
Marta Abramowicz – działaczka na rzecz osób LGBT, psycholog, trenerka, terapeutka. Jest absolwentką psychologii Uniwersytetu Warszawskiego oraz MISHu – Międzywydziałowych Indywidualnych Studiów Humanistycznych na Uniwersytecie Warszawskim. Była koordynatorką kampanii społecznej „Niech nas zobaczą” oraz akcji „Jestem gejem, jestem lesbijką”, a także wielu innych projektów edukacyjnych realizowanych przez Kampanię Przeciw Homofobii. Pod jej nadzorem powstał raport dotyczący sytuacji osób biseksualnych i homoseksualnych w Polsce. Z KPH związana od 2001 – najpierw w zarządzie, później jako wiceprezeska, a od 2009 do 2010 jako prezeska. Wykłada na Queer studies KPH. Jest koordynatorką projektu „Gry w życie” prezentowanej w ramach projektu MultiKulti w Europejskim Roku Równych Szans. Jest redaktor naczelną Portalu MultiKulti.

Katarzyna Bojarska – w 2002 r. ukończyła studia psychologiczne na Uniwersytecie Gdańskim. Tytuł doktora uzyskała w 2005 r. na tej samej uczelni. Pracuje na stanowisku adiunkta w Instytucie Psychologii Uniwersytetu Gdańskiego. Wykładowczyni, trenerka, edukatorka seksualna i badaczka społeczna. Specjalizuje się w zakresie nieheteroseksualnych i transpłciowych tożsamości, bada wpływ homofobii na codzienne funkcjonowanie osób homoseksualnych, biseksualnych oraz członków ich rodzin. Od wielu lat świadczy pomoc psychologiczną dla osób nieheteroseksualnych, transpłciowych i interseksualnych, dla ich heteroseksualnych rodziców, a także współmałżonków. Jako trenerka ma wieloletnie doświadczenie w pracy psychoedukacyjnej z sojusznikami osób LGBTQ – między innymi z psychologami, przyszłymi psychologami, a także z heteroseksualnymi członkami rodzin osób LGBTQ.
Izabela Filipiak – pisze prozę, poezję i eseistykę. Prowadziła warsztaty i zajęcia z twórczego pisania w międzynarodowych ośrodkach kulturalnych, na Uniwersytecie Warszawskim i w Studium Literacko-Artystycznym przy Uniwersytecie Jagiellońskim. Opublikowała m. in. powieść Absolutna amnezja, zbiór wierszy Madame Intuita i podręcznik-esej Twórcze pisanie dla młodych panien. Jest stypendystką International Writers Program przy Uniwersytecie w Iowa. W latach 2003-2006 była visiting scholar na Uniwersytecie Kalifornijskim w Berkeley. Po uzyskaniu tytułu doktora filozofii w Instytucie Badań Literackich Polskiej Akademii Nauk (2005), specjalizowała się w zakresie literatury w języku angielskim i twórczego pisania w Mills College w Kaliforni (2009). Obecnie pracuje w Zakładzie Literatury i Kultury Amerykańskiej na Uniwersytecie Gdańskim. Interesuje się współczesną autobiograficzną prozą amerykańską (memoir). Specjalizuje się w temacie żałoby, przestępczości, płci i rodzaju, modernizmu i postmodernizmu, oraz czarnego humoru.
Organizatorzy: Kampania Przeciw Homofobii, Poradnia BezTabu, Krytyka Polityczna Trójmiasto
Partner: Stowarzyszenie na Rzecz Osób LGBT TOLERADO
Ten artykuł nie powstałby, gdyby nie wsparcie naszych darczyńców. Dołącz do nich i pomóż nam publikować więcej tekstów, które lubisz czytać