Radni ze Starego Sącza zapowiadają kroki prawne wobec środowiska LGBT, które stworzyło tzw. „Atlas Nienawiści”.  Jak informuje „Nasz Dziennik” jest to interaktywna mapa, na której znalazły się samorządy, które opowiedziały się za rodziną przyjmując Samorządową Kartę Praw Rodzin. Tym samym nie poparły one propagowania dewiacyjnych ideologii gender i LGBT+.

Takie miejsca, jak Stary Sącz w tzw. „Atlasie Nienawiści” zaznaczono na czerwono. Samorząd miasta pod koniec 2019 roku przyjął deklarację powstrzymania ideologii gender i LGBT oraz obrony praw katolików.

Wobec takich działań tamtejszy radny Marian Potoniec zwrócił się do burmistrza z wnioskiem o skierowanie do prokuratury zawiadomienia o popełnieniu przestępstwa. Jak wskazuje polega ono na zniesławieniu Starego Sącza.

– Ponieważ jestem osobą fizyczną, a zniesławione zostało dobre imię naszego miasta, którego gospodarzem jest burmistrz, w związku z tym skierowałem do niego taką informację o to, żebyśmy się tą kwestią zajęli w szerszym gremium. Ewentualnie, by to gmina czy burmistrz takowe zawiadomienie skierowała, ponieważ jest to nic innego, jak zniesławienie dobrego imienia miasta. Stary Sącz to nie tylko mieszkańcy, to jest też klasztor, to jest przede wszystkim św. Kinga. Stary Sącz w 2018 roku został wpisany na listę pomników historii w ramach akcji „100 Pomników Historii na stulecie odzyskania niepodległości”, to też nas zobowiązuje. Do chwili obecnej nie mam odpowiedzi na wniosek – podkreśla radny.

Autorami „Atlasu Nienawiści” są lewicowi aktywiści. Na interaktywnej mapie czerwonym kolorem objęte zostały trzy województwa i prawie 90 samorządów.

