Deklarację o wolności ,,od ideologii LGBT” przyjęła rada powiatu w Świdniku (Lubelskie). O przyjęcie podobnego stanowiska zabiegali radni Prawa i Sprawiedliwości w radzie miasta Lublin, ale projekt nie wszedł do porządku obrad.

,,W związku z wywołaną przez niektórych polityków wojną ideologiczną Rada Powiatu w Świdniku podejmuje deklarację <<Powiat Świdnicki wolny od ideologii LBGT. Radykałowie dążący do rewolucji kulturowej w Polsce atakują wolność słowa, niewinność dzieci, autorytet rodziny i szkoły oraz swobodę przedsiębiorców. Dlatego będziemy konsekwentnie bronić naszej wspólnoty samorządowej!” – głosi stanowisko przyjęte przez radę powiatu w Świdniku ,,w sprawie powstrzymania ideologii LGBT przez wspólnotę samorządową”.

Członek zarządu powiatu świdnickiego Radosław Brzózka informuje, że za przyjęciem deklaracji głosowało 15 radnych, dwóch radnych reprezentujących ugrupowanie Świdnik Wspólna Sprawa było przeciw, a jeden radny z PO wstrzymał się od głosu.

W stanowisku samorządowcy powiatu świdnickiego deklarują, że ,,dla dobra życia, rodziny i wolności” nie będą ingerować w prywatną sferę życia Polek i Polaków i nie dadzą „narzucić sobie wyolbrzymianych problemów i sztucznych konfliktów, które niesie ze sobą ideologia LGBT.

,,Nie zgodzimy się na sprzeczne z prawem instalowanie funkcjonariuszy politycznej poprawności w szkołach (tzw. latarników). Będziemy strzegli prawa do wychowania dzieci zgodnego z przekonaniami rodziców!” – czytamy.

Samorządowcy deklarują też, że zrobią wszystko, aby ,,do szkół nie mieli wstępu gorszyciele zainteresowani wczesną seksualizacją polskich dzieci w myśl tzw. standardów Światowej Organizacji Zdrowia (WHO)”. Podkreślają, że będą chronić uczniów ,,dbając o to, aby rodzice z pomocą wychowawców mogli odpowiedzialnie przekazać im piękno ludzkiej miłości”.

,,Nie pozwolimy wywierać administracyjnej presji na rzecz stosowania poprawności politycznej (słusznie zwanej niekiedy po prostu homopropagandą) w wybranych zawodach. Będziemy chronili m.in. nauczycieli i przedsiębiorców przed narzucaniem im nieprofesjonalnych kryteriów działania np. w pracy wychowawczej, przy doborze pracowników czy kontrahentów” – głosi dokument.

Według deklaracji powiat świdnicki ,,w realizacji swoich publicznych zadań będzie wierny tradycji narodowej i państwowej, pamiętając o 1053 latach od Chrztu Polski, 100 latach od odzyskania Niepodległości Polski i 29 latach od odzyskania Samorządności Polek i Polaków” .

O przyjęcie podobnego stanowiska zatytułowanego ,,Lublin wolny od ideologii LGBT” zabiegali radni PiS, podczas czwartkowej sesji rady miasta Lublin. Jak tłumaczył radny Tomasz Pitucha (PiS), obecnie w Polsce trwa promocja i ,,duża presja ze strony środowisk ideologii gender”, która obejmuje m.in zrównanie praw związków osób homoseksualnych z prawami rodziny.

,,Chcielibyśmy zwrócić uwagę, że poruszana tematyka nie jest polityczna, ale raczej dotyczy kształtu naszego społeczeństwa. Teraz jest próba jego zmienienia nie mająca precedensu w historii i jest połączona z wielkim atakiem na środowiska tradycyjne. Broniąc tych wartości tradycyjnych jesteśmy oskarżani, że jesteśmy homofobami” – mówi Tomasz Pitucha.

Michał Krawczyk, przewodniczący klubu radnych prezydenta Krzysztofa Żuka, wskazuje, że radni PiS w dyskusji na ten temat powielają argumenty nieprawdziwe, półprawdy i kłamstwa.

,,Nie będziemy uczestniczyć w dyskusji, która oparta jest na nieprawdzie” – zaznacza Michał Krawczyk.

Projekt stanowiska radnych PiS nie trafił jednak pod obrady rady, ponieważ w głosowaniu o włączenie go do porządku obrad nie uzyskał wymaganej większości; za jego procedowaniem głosowało 12 radnych; przeciwko było 16 radnych.