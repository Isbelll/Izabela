„Podczas Marszu Niepodległości pokazujemy sobie nawzajem przywiązanie do polskości, tradycji czy radość z bycia Polakami – z tego, że możemy mówić i myśleć po polsku” – powiedział w poniedziałkowej audycji „Aktualności dnia” na antenie Radia Maryja Robert Bąkiewicz, prezes Stowarzyszenia Marsz Niepodległości.
Za dwa tygodnie, 11 listopada, ulicami Warszawy przejdzie Marsz Niepodległości. W tym kontekście Robert Bąkiewicz wskazał, że „jest to największa w Polsce, w Europie, a może i na świecie, impreza patriotyczna tego typu”.
– Pokazujemy sobie nawzajem przywiązanie do polskości, tradycji czy radość z bycia Polakami – z tego, że możemy mówić i myśleć po polsku. To jest silny impuls do działania na co dzień dla wielu ludzi zaangażowanych społecznie, działających na rzecz naszej ojczyzny. (…) Hasło (tegorocznego marszu – red.) odnosi się do Matki Bożej: „Miej w opiece naród cały”, bo są czasy ciężkie i dla Polski, a przede wszystkim dla Europy – powiedział gość Radia Maryja.
Prezes Stowarzyszenia Marsz Niepodległości zaznaczył, że „pomysł na hasło wziął się m.in. stąd, że na Matkę Bożą, na naszą wiarę katolicką, na to, co dla nas jest święte i dla wszystkich pokoleń Polaków było święte, nastąpił zmasowany atak, profanacje”.
– W przestrzeni publicznej można się wręcz takimi zachowaniami chwalić. Nie widać jakiś konsekwencji, które ci ludzie by ponosili. Dowiedziałem się dzisiaj m.in., że za profanację obrazu Matki Boskiej Częstochowskiej, która została wpisana w barwy LGBT – bo to nie jest tęcza, brakuje tam jednego koloru – prokuratura umorzyła śledztwo. (…) Widzimy, że tendencja w naszym kraju się zmienia i musimy odważnie jako katolicy głosić przywiązanie do tych wartości i je bronić. Musimy duchowo się wzmacniać i mieć odwagę mówić o tym, co dla nas jest święte, ważne i prosić Matkę Bożą o to, żeby dawała nam wiele łask do tego, żebyśmy mieli siłę do walki z tą marksistowską nawałą. (…) Nie możemy się dać, tym bardziej, że mamy tak wspaniałą Królową – wskazał.
Robert Bąkiewicz zachęcił do odwiedzania strony www.MarszNiepodleglosci.pl, na której możemy szukać informacji o tegorocznym marszu.
– Marsz zaczyna się o godz. 14.00 na Rondzie Romana Dmowskiego w centrum Warszawy. Około godziny 15.00 – po części artystycznej – wyruszymy stamtąd w stronę błoni Stadionu Narodowego, gdzie będziemy kończyli wystąpienia osób pełniących funkcje publiczne. Będą też występowali artyści, którzy będą odwoływali się do patriotyzmu, do ducha niepodległego państwa polskiego. Bardziej niż w zeszłych latach będzie towarzyszyła nam modlitwa. (…) W trakcie marszu organizujemy też rozwiązania techniczne, które powinny nam pozwolić na to, żeby wszyscy uczestnicy słyszeli głos spikera. Mamy nadzieję, że to pozwoli nam ze 100, może 200 tys. gardeł zaśpiewać piękne pieśni. To będzie coś wspaniałego – podkreślił gość „Aktualności dnia”.