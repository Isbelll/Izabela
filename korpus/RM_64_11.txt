Prokurator generalny Zbigniew Ziobro polecił skierować wniosek o wznowienie postępowania na korzyść drukarza z Łodzi. Poinformował o tym na konferencji prasowej wiceminister sprawiedliwości Marcin Romanowski.

W ubiegłym tygodniu Trybunał Konstytucyjny orzekł niekonstytucyjność przepisu Kodeksu wykroczeń, na podstawie którego drukarz został skazany za działania sprzeczne z jego sumieniem. Chodzi o promowanie ideologii LGBT.

Jednym ze skutków wyroku trybunału jest możliwość składania wniosków o wznowienie postępowań. Wyrok wobec osoby skazanej na podstawie zakwestionowanego przepisu może być uchylony.

– Tak, jak wyrok Trybunału Konstytucyjnego na wniosek Prokuratora Generalnego to był wyrok na rzecz wolności, tak samo ten dzisiejszy wniosek Prokuratora Generalnego – chodzi tutaj o wniosek o wznowienie postępowania na korzyść drukarza z Łodzi – jest właśnie konsekwencją tego podejścia – powiedział wiceminister sprawiedliwości Marcin Romanowski.

Drukarz z Łodzi odmówił druku plakatów LGBT. Łódzki sąd w 2017 r. prawomocnie uznał go za winnego wykroczenia, ale zarazem odstąpił od wymierzenia mu kary.

Już po złożeniu wniosku w TK – w czerwcu 2018 r. – Sąd Najwyższy oddalił kasację ministra Ziobry od wyroku w sprawie drukarza.

