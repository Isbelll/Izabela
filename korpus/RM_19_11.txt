Mówimy nie, a już w szczególności jeżeli chodzi o dzieci. Wara od naszych dzieci – powiedział prezes PiS Jarosław Kaczyński w odpowiedzi na plany opozycji w sprawie adopcji dzieci przez pary homoseksualne. W Katowicach odbyła się konwencja regionalna przed wyborami do europarlamentu. W centrum programu wyborczego Prawa i Sprawiedliwości – rodzina.

Polska jest sercem Europy – mówił podczas konwencji regionalnej w Katowicach prezes Prawa i Sprawiedliwości Jarosław Kaczyński.

– Naszym planem, naszym programem jest to, żeby w sercu Europy uzyskać europejski poziom życia dla Polaków – akcentował.

Polityka społeczna to główny punkt programu wyborczego PiS. Tu, na śląsku, bardzo ważna. Zwłaszcza dziś, w obliczu niepewnej przyszłości wielu kopalń z powodu polityki klimatycznej. Choć dla mieszkańców są sposobem na utrzymanie rodziny, dla opozycji czymś, co trzeba zlikwidować.

– Niektórzy krzyczą dekarbonizować, dekarbonizować i po prostu do tego wszystko ma się sprowadzić. My rozsądnie i z rozwagą mówimy: nie możemy uniknąć skutków tej polityki, jest rzeczywiście w Polsce, w świecie, sprawa klimatu, ale jednocześnie nie możemy też zniszczyć czegoś, co nam daje niezależność energetyczną, co jest także podstawą życia bardzo wielu rodzin – wskazywał Jarosław Kaczyński.

PiS przeciwstawia się zamknięciom kopalń.

– Będziemy zabiegać o Polskę. A ten Śląsk i komponent polskości – bardzo ważny – będzie nam w tym pomagał – podkreślał prezes PiS.

Pomagać mają w tym kandydaci PiS do europarlamentu. Jedynką na śląskiej liście jest dotychczasowa europoseł Jadwiga Wiśniewska.

– Przez pięć lat pracowałam w Brukseli i wiem, że my, europarlamentarzyści PiS mamy w Brukseli obowiązki polskie. Tam stoimy po stronie polskich spraw, bo do Brukseli jeździmy pracować dla Polski, a nie na Polskę donosić, jak nasi konkurenci polityczni – mówiła.  

Na śląskiej liście PiS znajdą się także kolejno m.in. wiceminister energii Grzegorz Tobiszowski, poseł Izabela Kloc, europoseł Bolesław Piecha i poseł Waldemar Andzel. To kolejna, druga odsłona listy wyborczej Prawa i Sprawiedliwości. W ubiegłym tygodniu prezes partii Jarosław Kaczyński zainaugurował kampanię w Jesionce pod Rzeszowem.

– Liczyłem, że w ciągu tych siedmiu dni, które minęły od tamtego spotkania usłyszymy z drugiej strony, ze strony naszych przeciwników, jakieś konkrety, jakieś konkretne propozycje, choćby zarys jakiegoś programu, ale w dalszym ciągu mamy tylko szczególnego rodzaju ideologie – podkreślał prezes PiS w Katowicach.

Szczególnie te odnoszące się do homoseksualizmu. W piątkowym wywiadzie dla „Dziennika Gazety Prawnej” wiceprezydent Warszawy Paweł Rabiej przyznał: „Najpierw przyzwyczajmy ludzi, że związki partnerskie to nie jest samo zło, że nie niszczą tkanki społecznej i polskiej rodziny. Potem łatwiej będzie o kolejne kroki, o równość małżeńską z adopcją”

Do planów Rabieja odniósł się dzisiaj w Katowicach prezes PiS.

– Tu mówimy nie, a już w szczególności jeżeli chodzi o dzieci. Wara od naszych dzieci – wskazywał.

Odpowiedź mocna, ale adekwatna do zamiarów opozycji.

– Mniejszość nie może terroryzować wszystkich, większości – akcentowała europoseł PiS Urszula Krupa. Wybory do Parlamentu Europejskiego odbędą się 26 maja.