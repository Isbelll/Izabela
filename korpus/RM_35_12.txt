Polską racją stanu jest zrobienie wszystkiego, ażeby pan prezydent Andrzej Duda był prezydentem na kolejne 5 lat, bo od tego zależy przyszłość nie tylko nasza, ale naszych najbliższych, naszych dzieci, wnuków i przyszłych pokoleń – powiedział w czwartkowych „Aktualnościach dnia” na antenie Radia Maryja poseł Prawa i Sprawiedliwości prof. Przemysław Czarnek.

Marszałek Sejmu Elżbieta Witek zarządziła, że wybory prezydenckie w Polsce odbędą się 10 maja 2020 roku 
 . Postanowienie marszałek Sejmu ukazało się w Dzienniku Ustaw, co oznacza, że tym samym formalnie rozpoczęła się kampania wyborcza. Urzędujący prezydent Andrzej Duda potwierdził podczas wczorajszego spotkania z mieszkańcami Lubartowa, że będzie ubiegał się w reelekcję 

Jestem bardzo szczęśliwy, że to spotkanie w pierwszy dzień kampanii wyborczej miało miejsce właśnie na Lubelszczyźnie – powiedział prof. Przemysław Czarnek.

– Bo właśnie tutaj społeczeństwo dokładnie widzi, jakie są różnice między tym, co jest teraz, a między tym, co było 5 lat temu, kiedy mieliśmy wiek emerytalny na poziomie 67 lat, kiedy nie było „500 plus”, kiedy nie było w ogóle reform wymiaru sprawiedliwości, w ogóle się o tym nie mówiło, kiedy nie było pieniędzy na nic, kiedy była wielka dziura budżetowa, kiedy mafie VAT-owskie rozkradały kilkadziesiąt miliardów złotych rocznie. To wszystko nam się wydaje dzisiaj jakimś koszmarnym snem, co nie oznacza, że jest idealnie. Absolutnie, wszyscy mamy pełną świadomość, że jesteśmy w drodze i rzeczy do załatwienia, rzeczy do zrobienia, zreformowania w Polsce jest ogromnie wiele – od służby zdrowia, przez rolnictwo, po szkolnictwo – zaznaczył poseł PiS.

O urząd prezydenta ubiegać się będzie kilku innych kandydatów. Lewica na swojego kandydata wyznaczyła europosła Roberta Biedronia. Jest to człowiek, który kłamie na temat Polski na arenie międzynarodowej – zwrócił uwagę gość „Aktualności dnia”.

– Wraz ze swoim partnerem, panem posłem Śmiszkiem, piszą niestworzone rzeczy na Polskę, wykorzystując do tego happeningi i środowiska homoseksualistów, które poprzywieszały na żółtych tabliczkach „strefa wolna od LGBT”. Nikt czegoś takiego nigdy nie powiedział, nikt tego nie podjął w żadnych uchwałach samorządowych. W samorządach samorządowcy sprzeciwiają się ideologii LGBT, która ma nie wkraczać do naszych szkół, bo my nie chcemy wychowywać dzieci w duchu tego fałszu światopoglądowego. Natomiast oni piszą o jakiś strefach wolnych od LGBT, a później piszą w obcych językach na cały świat, że w Polsce są strefy wolne od LGBT. Sami je stworzyli, pokazując nas jako faszystów – podkreślił.

Działacze Platformy Obywatelskiej w prawyborach jako kandydata na prezydenta wybrali wicemarszałek Sejmu Małgorzatę Kidawę-Błońską.

– Cóż ona mówiła na spotkaniach w Wielkiej Brytanii kilka dni temu? Że w Polsce chłopak z dziewczyną nie mogą się spotykać, bo rodzice różnią się politycznie i dlatego są takie konflikty w Polsce. Gdzież ona to w ogóle widziała? Że dzieci nie mogą chodzić na kinderparty, na urodziny drugiego dziecka, bo rodzice różnią się światopoglądowo – no gdzież ona to widziała w ogóle? Że jest zakaz wstępu do niektórych miejscowości ze względu na orientację seksualną – no kto kogo bada na orientację seksualną? Chyba tylko Kidawa-Błońska – akcentował prof. Przemysław Czarnek.

Polityk odniósł się również do kandydata koalicji PSL-Kukiz’15 w wyborach prezydenckich Władysława Kosiniaka-Kamysza.

– Był w stanie w roku 2012 przeprowadzić tzw. reformę, czyli deformę wieku emerytalnego, podnosząc ją jako minister pracy i polityki społecznej na wiek 67 lat, również w rolnictwie, a następnie bezczelnie podpisywał pisma, że to PiS podniósł wiek emerytalny. Czyż trzeba większego dowodu na nieszczerość tego człowieka i brak uczciwości? – pytał poseł PiS.

W wyborach prezydenckich chce wystartować również dziennikarz związany przez wiele lat z telewizyjną stacją TVN Szymon Hołownia.

– Naprawdę nie wiadomo, kim jest. Na pewno nie jest człowiekiem, któremu można ufać w kontekście również tych wszystkich haseł, które ostatnio wypowiada, przedstawiając się jako katolik, natomiast z katolicyzmem nie ma kompletnie nic wspólnego – stwierdził gość „Aktualności dnia”.

O urząd prezydenta z ramienia Konfederacji ubiegać się będzie poseł Krzysztof Bosak, który zwyciężył w wewnętrznych prawyborach tego ugrupowania.

Analizując całokształt dokonań prezydenta Andrzeja Dudy w moim przekonaniu nie ulega wątpliwości, że doprowadzenie do jego reelekcji jest polską racją stanu – wskazał prof. Przemysław Czarnek.

– Wydaje się, że czyny, słowa, postawa pana prezydenta Andrzeja Dudy – jakkolwiek zawsze można mieć jakieś wątpliwości, jakieś pretensje do konkretnej decyzji, do konkretnej wypowiedzi; tak zawsze będzie – to jednak na tle wszystkich innych nikt z Rodziny Radia Maryja nie może mieć w moim przekonaniu wątpliwości co do tego, że polską racją stanu jest zrobienie wszystkiego, ażeby pan prezydent Andrzej Duda był prezydentem na kolejne 5 lat, bo od tego zależy przyszłość nie tylko nasza, ale naszych najbliższych, naszych dzieci, wnuków i przyszłych pokoleń – podsumował polityk.