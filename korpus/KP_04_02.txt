Prowadzenie: Mariusz Kurc i Bartosz Żurawiecki

17 grudnia, poniedziałek, godz. 19.00, Krytyka Polityczna, ul. Foksal 16, II p., Warszawa

Klub Filmowy LGBT zaprasza na pokaz holenderskiego filmu ”Voor een verloren soldaat” („Dla utraconego żołnierza”) w reżyserii Roelanda Kerbosha. Ta pochodząca z 1992 roku adaptacja powieści Rudiego van Dantziga rozgrywa się pod koniec drugiej wojny światowej na niderlandzkiej prowincji. Kilkunastoletni Jeroen (Maarten Smit) trafił tutaj pod opiekę chłopskiej rodziny z cierpiącego na braki żywności Amsterdamu. Tymczasem zbliża się front i w miasteczku zaczynają stacjonować żołnierze amerykańscy i kanadyjscy. Jeden z nich, Walt (Andrew Kelly) nawiązuje z chłopcem intymną relację. 

Temat hebefilii (pociągu do osób we wczesnym okresie dojrzewania) został potraktowany przez twórców lirycznie, wręcz romantycznie. Z tego też powodu film wzbudził liczne kontrowersje. Po projekcji zapraszamy dyskusję, podczas której zastanowimy się, czy kontrowersje te są uzasadnione.

Film zostanie pokazany w wersji oryginalnej z polskimi napisami. 

Klub Filmowy LGBT w ramach Uniwersytetu Krytycznego to seanse filmów o tematyce homo-, bi- i transseksualnej, których nie ma w Polsce w ‘regularnej’ dystrybucji. Po każdej projekcji gospodarze cyklu – Mariusz Kurc i Bartosz Żurawiecki – zapraszają na dyskusję wokół filmu. 

Mariusz Kurc – redaktor naczelny magazynu LGBT „Replika”; w radiu TOK FM współprowadzi (z Krzysztofem Tomasikiem) audycję „Lepiej późno niż wcale” o tematyce LGBT; współautor „Tęczowej rewolucji” – zbioru wywiadów z „Repliki”. 

Bartosz Żurawiecki – krytyk filmowy, publicysta i pisarz. Autor powieści „Trzech panów w łóżku, nie licząc kota” oraz „Ja czyli 66 moich miłości”, „Nieobecni” czy zbioru nowel dramatycznych „Erotica Alla Polacca”. 

Kolejne spotkanie: 28 stycznia, poniedziałek, 19:00 | W zwierciadle złotego oka (Reflections in a Golden Eye); reż. John Huston; USA, 1967 

Projekt „Uniwersytet Krytyczny 2011-2013” realizowany jest dzięki dofinansowaniu ze środków m.st. Warszawy.