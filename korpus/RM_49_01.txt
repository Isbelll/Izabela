W regionie radomskim powstaje lotnisko, które w skali roku ma obsługiwać około 3 mln pasażerów. W sytuacji, kiedy bylibyśmy w województwie mazowieckim, ale bez Warszawy, w nowej perspektywie finansowej 2021-2027 z funduszu UE moglibyśmy uzyskać o wiele większą ilość środków finansowych na rozwój – wskazał Łukasz Mierzejewski, radny gminy Jedlnia-Letnisko w powiecie radomskim, podczas „Aktualności dnia” w Radiu Maryja. Polityk opowiada się także za całkowitą ochroną dzieci nienarodzonych.    

W środę w Radomiu odbyła się regionalna konwencja Zjednoczonej Prawicy. Z ust prezesa Jarosława Kaczyńskiego padła propozycja, aby wydzielić Warszawę z województwa mazowieckiego i stworzyć dwa województwa: mazowieckie oraz warszawskie.

– Dla naszego radomskiego regionu to ogromna szansa na rozwój. Poziom życia w Warszawie jest bardzo wysoki i osiąga w granicach 150 proc. PKB w Europie, czyli nawet więcej niż chociażby Holandia. W pozostałej części województwa, w tym także w części dawnego województwa radomskiego ten poziom wynosi 50 proc. europejskiego PKB. Dysproporcja między tymi regionami jest ogromna – mówił Łukasz Mierzejewski.

Gość Radia Maryja dodał, iż propozycja ta spotkała się z ogromną krytyką ze strony poprzedniej ekipy rządzącej, a w szczególności Polskiego Stronnictwa Ludowego.

– Obawa ze strony PSL może wynikać z faktu, że na mocy Europejskiej Karty Samorządu Terytorialnego z chwilą, kiedy województwo zostałoby podzielone na dwa odrębne województwa – musiałyby odbyć się nowe wybory do samorządu lokalnego. Według tych wyborów prawdopodobnie stanowisko naszego włodarza województwa straciłby urzędujący od 18 lat pan Adam Struzik z Polskiego Stronnictwa Ludowego – tłumaczył. 

Jeżeli chodzi o nasz region, szansa jest ogromna – podkreślił polityk.

– W regionie radomskim powstaje lotnisko, które w skali roku ma obsługiwać około 3 mln pasażerów. To dla regionu jest ogromne wyróżnienie. W sytuacji, kiedy bylibyśmy w województwie mazowieckim, ale bez Warszawy, w nowej perspektywie finansowej 2021-2027 z funduszu Unii Europejskiej moglibyśmy uzyskać o wiele większą ilość środków finansowych na rozwój. Potrzebujemy tego, chociażby właśnie ze względu na powstające nowe lotnisko w Radomiu. Według zapowiedzi ekspertów, przysporzy dla naszego regionu dodatkowe 30 tys. miejsc pracy, mam tu na myśli całe południowe Mazowsze – oznajmił radny.

Kandydaci na posłów do Sejmu podpisują deklarację „7 zobowiązań Nowego Pokolenia w Polityce”. Chodzi m.in. o obronę rodziny i sprzeciw wobec ideologii LGBT.

– Jako młody polityk, kandydat na posła ziemi radomskiej, również chciałbym podpisać tego typu zobowiązania, ale chciałbym dodać jeszcze jedno: jako słuchacz Radia Maryja, członek Kościoła katolickiego bliskie mojemu sercu jest zobowiązanie dotyczące ochrony ludzkiego życia. W nowym parlamencie, liczę na to i o to też się modlę, aby na poważnie został powzięty projekt obrony ludzkiego życia i całkowitego zakazu aborcji. To ósme zobowiązanie do pozostałym siedmiu chciałbym dopisać. Możemy rozmawiać o inwestycjach, o środkach finansowych, programach społecznych, ale cóż to znaczy, gdy ludzkie życie jest zagrożone nawet i w tych czasach – akcentował Łukasz Mierzejewski.