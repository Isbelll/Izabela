W Polsce prawo nie dyskryminuje osób LGBT – podkreśla rząd RP. Co więcej, dane pokazują, jak ogromne pieniądze płyną do takich organizacji – wskazała pełnomocnik ds. polityki demograficznej.

Parlament Europejski w rezolucji potępił rzekomą dyskryminację i mowę nienawiści wobec homoseksualistów. Europosłowie krytykowali m.in. Polskę za działania samorządów sprzeciwiających się w uchwałach ideologii LGBT. Wezwano rząd RP do odwołania tych uchwał.

Do rezolucji PE w TVP odniosła się Barbara Socha, pełnomocnik rządu ds. polityki demograficznej.

– Nie słyszałam o prawie, które dyskryminuje osoby LGBT w Polsce. Wręcz przeciwnie – widzimy z różnych stron różne raporty i dane przekrojowe, które pokazują, że ogromne pieniądze płyną do tych organizacji. A co organizacje z tymi pieniędzmi robią, to widzimy chociażby na przykładzie Warszawy – jakie są próby wchodzenia do szkół. Cała działalność tych organizacji skupia się w kierunku edukowania młodzieży – zaznaczyła Barbara Socha.

W rezolucji wezwano też Komisję Europejską do monitorowania wykorzystania wszystkich funduszy UE i przypominania, że fundusze te nie mogą być przeznaczane do celów dyskryminacyjnych.

Warto przypomnieć, że z analizy sprawozdań kilku organizacji LGBT wynika, iż w latach 2017-2019 tylko stołeczny ratusz przeznaczył na nie ok. 7 mln zł.

W styczniu – jak zapowiedział wiceminister sprawiedliwości Sebastian Kaleta – mamy poznać pełen raport dotyczący finansowania działalności organizacji LGBT przez miasto stołeczne.
