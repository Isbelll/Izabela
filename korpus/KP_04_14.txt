Marek Szymaniak: Tytuł pana książki to Gniew, a co ostatnio pana rozgniewało?

Tomasz Markiewka: Gniewa mnie to, jak bardzo okazaliśmy się nieprzygotowani na koronawirusa. Oczywiście wiele osób tłumaczy, że tego nie dało się przewidzieć, ale przecież wiedzieliśmy, że balansujemy na cienkiej linii. Od lat byliśmy ostrzegani przed nadchodzącym kryzysem klimatycznym, który swoją drogą zwiększa, zdaniem części badaczy, ryzyko występowania pandemii. Powinniśmy więc być gotowi na wyjątkowe wydarzenia, posiadać silną ochronę zdrowia i zabezpieczenia na wypadek, kiedy część gospodarki przestanie działać. Okazało się jednak, że całkowicie to olaliśmy. Wszyscy są teraz zdziwieni.

Nikt nie wydaje się przygotowany. Ani rząd, ani przedsiębiorcy, ani pracownicy.

Chyba zaczęliśmy żyć iluzją, że nasz świat działa niezależnie od natury. Kilka miesięcy temu Towarzystwo Ekonomistów Polskich – nie mylić z Polskim Towarzystwem Ekonomicznym – wydało oświadczenie à propos kryzysu klimatycznego, w którym stwierdziło, że wzrost gospodarczy nie jest ograniczany przez prawa fizyki. To streszcza całą naszą postawę. Zaczęło nam się wydawać, że żyjemy w rzeczywistości, która nie zależy od praw natury i środowiska. Ludzkość przyzwyczaiła się do dość szczęśliwych warunków i uwierzyliśmy, że tak już będzie zawsze. A okazuje się, że jeden wirus potrafi wszystko zmienić. Już sprawił, że tysiące osób straciło pracę. Przedsiębiorcy muszą zamykać firmy. To rodzi gniew, który może zamienić się w polityczną siłę. Będzie ona tym mocniejsza, im większe skutki kryzysu nadchodzącej suszy. Do czego to nas doprowadzi? 

Gniew można zagospodarować na dwa sposoby: destruktywnie i konstruktywnie. Znamy z historii przypadki, gdzie gniew prowadził np. do pogromów, ksenofobii, ale mamy też przykłady pozytywne, kiedy np. gniew sufrażystek sprawił, że wywalczyły prawa wyborcze. Kluczowe pytanie brzmi: kto i w jakim celu zagospodaruje ten gniew? Po pandemii rozegra się wielka polityczna bitwa o to, jak ten gniew wykorzystać, w którą stronę go skierować. Od tego, kto wygra, będzie zależała przyszłość naszego społeczeństwa w najbliższych latach. Na razie najważniejsze siły polityczne są zdezorientowane. Gniew jest sygnałem, że coś jest nie tak. To dzwonek ostrzegawczy, którego nie można lekceważyć. Nie należy się go bać, tylko skierować w odpowiednią stronę. Może zostanie wykorzystany tak, aby wyeliminować patologie rynku pracy? A może do zwalenia winy na obcych, osoby LGBT itd.

Polska prawica skupiona wokół PiS już teraz szuka wrogów. Od początku pandemii próbuje obwiniać Unię Europejską i zarzuca jej, że nam nie pomaga, co jest nieprawdą. Z kolei strona liberalna jest zagubiona.

 Bo jak bańka mydlana pękła powtarzana od lat narracja, że państwo jest niepotrzebne i tylko przeszkadza. Ta opowieść załamuje się wobec tego, co się dzieje na naszych oczach. A lewica proponuje wzmocnienie praw pracowniczych, zwiększenie nakładów na ochronę zdrowia, podniesienie podatków najlepiej zarabiającym, aby było nas stać na zbudowanie lepszych usług publicznych.

 Czyli w tym zagubieniu prospołeczna lewica ma największą szansę? Czy też pojawi się ktoś zupełnie nowy? Nowy Tymiński, nowy Lepper?

Chciałbym, aby to lewicowa narracja się przebiła, bo jest najrozsądniejsza. Istnieje jednak takie zagrożenie, że żadna z obecnych sił się nie przebije, a ludzie dojdą do wniosku, że wszystkie elity polityczne zawodzą, i wtedy otworzy się okienko dla tzw. demagogów, populistów. W takich chwilach często pojawia się ktoś, kto przedstawia się jako człowiek spoza polityki, który zrobi porządek. Tak było z Tymińskim, Lepperem, potem Kukizem.

Niestety obawiam się, że gdy pojawi się taki trybun ludowy, to będzie mocno skrzywiony prawicowo. To ostrzeżenie dla tych, którzy boją się, że lewica wykorzysta kryzys do podniesienia podatków najbogatszym. Warto zdać sobie sprawę z alternatywy.

Kryzys może być dobrą okazją do ustanowienia nowego ładu społecznego i naprawienia niektórych patologii wolnego rynku np. na rynku pracy, na rynku mieszkaniowym, w ochronie zdrowia, podatkach. Widzi pan na to szansę?

Nie wierzę za mocno w taką zmianę. Choć może siły liberalne właśnie przekonują się, że warto dofinansować służbę zdrowia, że mówienie o umowach śmieciowych to nie jest „mowa nienawiści” i że może warto podnieść podatki najbogatszym, aby mieć więcej pieniędzy na lepsze usługi publiczne. Obawiam się jednak, że nic się nie zmieni. A jeśli wszystko zostanie po staremu, to wracamy do scenariusza z trybunem ludowym, z najczarniejszych obszarów polskiej prawicy, przejmującym gniew, którego nie potrafiły zorganizować obecne na scenie partie polityczne.

Polski liberalizm – poza nielicznymi wyjątkami np. w postaci „Kultury Liberalnej” – stał się w dużej mierze religijny. Przekonanie, że przyjdzie prof. Leszek Balcerowicz z planem 2.0 i naprawi nam Polskę, to rodzaj dogmatycznej wiary.

Niezależnie od tego, jak oceniamy pierwszy plan Balcerowicza, dziś jesteśmy w zupełnie innej sytuacji niż w 1989 roku. Nasz kryzys ma zupełnie inny wymiar. Świat się zmienił. Wiedza ekonomiczna się zmieniła. To, co było aktualne trzydzieści lat temu, dziś już takie nie jest, choć nie wszyscy chcą to dostrzec. A zatem wizji, że w 2020 roku w reakcję na pandemię powtórzymy zagranie z 1989 roku, nie można nazwać inaczej niż bardzo niebezpiecznym dogmatyzmem.

To wciąż jest silny nurt?

Niestety, u nas dość powszechny. Ledwie kilka dni temu zostałem upominany na Twitterze przez jednego pana, że za rok będę modlił się o to, aby Balcerowicz wrócił i uratował nasz kraj. Ta metafora modlitwy jest tu bardzo znacząca: oto mocno przebrzmiała religia, która przedstawia się jako jedyna i zdroworozsądkowa wizja świata.

Dlaczego niebezpieczna? Recepty z ’89 roku nie zadziałają?

Mówiąc krótko, ta wizja sprowadza się do tego, że im więcej rynku, tym lepiej. I jednocześnie im mniej państwa, tym lepiej. A teraz, w trakcie kryzysu, widzimy jak na dłoni, że wszyscy od pracowników przez drobnych przedsiębiorców aż po wielkie korporacje uciekają się do pomocy państwa. To państwa pompują teraz miliardy euro i dolarów, żeby ratować gospodarkę i nas wszystkich przed skutkami kryzysu. Widzimy, jak prywatna służba nie radzi sobie z kryzysem i cały ciężar spoczywa na barkach publicznej. Okazuje się, że zaklęcia wolnego rynku mówiące, że ten sam rozwiąże wszelkie problemy, nie działają.

