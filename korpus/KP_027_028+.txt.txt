„Tajemnica Brokeback Mountain” to nie jedyny gejowski film Anga Lee. 12 lat przed „Tajemnicą…”, czyli w 1993 r., reżyser z Tajwanu nakręcił „Przyjecie weselne”.

Simon i Wei-Tung są parą, mieszkają na Manhattanie. Młodzi, przystojni i z sukcesami zawodowymi na koncie i zakochani. Żyć nie umierać! Tylko jest jeden drobiazg: rodzice Wei-Tunga nic o nich nie wiedzą. Jego mama, oddalona o tysiące kilometrów, wciąż szuka dla syna odpowiedniej dziewczyny. W końcu Simon wpada na diabelski plan: Wei-Tung może ożenić się z koleżanką-imigrantką, która akurat bardzo potrzebuje zielonej karty – tym samym jego mama przestanie ich nękać. Tyle tylko, że oboje rodzice postanawiają… przylecieć z Tajwaniu na upragniony ślub syna. Ba! Spodziewają się hucznego wesela. „Zapraszamy na wesele, na którym każdy chciałby pocałować pannę młodą, może oprócz pana młodego” – głosił slogan reklamowy filmu.

„Przyjęcie weselne”, produkcja tajwańska, było nominowane do Oscara w kategorii „Najlepszy Film Nieanglojęzyczny”. Film zdobył również Złotego Niedźwiedzia na festiwalu w Berlinie.

Po projekcji zapraszamy do dyskusji!

Film w wersji oryginalnej z polskimi napisami.
Wstęp wolny.
__________

Klub Filmowy LGBT to seanse filmów o tematyce homo-, bi- i transseksualnej, których nie ma w Polsce w ‘regularnej’ dystrybucji. Po każdej projekcji gospodarze cyklu – Mariusz Kurc i Bartosz Żurawiecki – zapraszają na dyskusję wokół filmu.

Mariusz Kurc – redaktor naczelny magazynu LGBT „Replika”; w radiu TOK FM współprowadzi (z Krzysztofem Tomasikiem) audycję „Lepiej późno niż wcale” o tematyce LGBT; współautor „Tęczowej rewolucji” – zbioru wywiadów z „Repliki”.

Bartosz Żurawiecki – krytyk filmowy, publicysta i pisarz. Autor powieści „Trzech panów w łóżku, nie licząc kota” oraz „Ja czyli 66 moich miłości”, „Nieobecni” czy zbioru nowel dramatycznych „Erotica Alla Polacca”.
_____________________