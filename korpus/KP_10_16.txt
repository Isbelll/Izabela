Polskie środowisko LGBT, z Robertem Biedroniem i Pawłem Rabiejem na czele, zjednoczyło siły i nagrało klip, w którym mówią do Polaków: uspokójcie się, i apelują do świata o zwrócenie uwagi na krytyczną sytuację mniejszości seksualnych w naszym kraju.Inicjatorami nagrania jest małżeństwo Jakub i Dawid Mycek Kwiecińscy. Udział w teledysku wzięło 140 osób, m.in. Robert Biedroń i Krzysztof Śmiszek, Paweł Rabiej i Michał Cessanis, zwycięzca Top Model Radek Pestka i Romek Gelard, uczestnicy programów Big Brother i Gogglebox – Łukasz Darłak i Mariusz Kozak, Nauczyciel Roku 2018 Przemysław Staroń, aktywiści i aktywistki: Bartosz Staszewski, Honorata Sadurska, Monika Tichy, Dominik Kuc, organizator marszu w Białymstoku Jakub Przybysz oraz polskie drag queens Kim Lee, Adelon i Vanessa Odessa.

Teledysk powstał na wzór oryginalnego klipu Taylor Swift You Need To Calm Down, która do nagrania swojego wideo zaprosiła najsłynniejsze postaci amerykańskiego środowiska LGBT.

Polska wersja powstała z samodzielnych nagrań uczestników i kończy się apelem o zwrócenie uwagi na pogarszającą się sytuację środowiska LGBT w naszym kraju. W końcowej planszy wspomina się, że Polska jest jednym z najbardziej homofobicznych krajów Europy.

Wideo kończą też informacje – po polsku i angielsku – o powstających w Polsce „strefach wolnych od ideologii LGBT” oraz kontrowersyjnych naklejkach „Gazety Polskiej”.

– Nie zebraliśmy się w tak wyjątkowym gronie tylko po to, aby pośpiewać – tłumaczą Jakub i Dawid, inicjatorzy stworzenia teledysku. – Nie mamy w Polsce uregulowań prawnych, które karałyby za przestępstwa o podłożu homofobicznym, a wobec machiny nienawiści inicjowanej przez PiS i Kościół jesteśmy niemal bezbronni. Presja międzynarodowa to jedyne, co może wpłynąć na zmianę postępowania polskich władz”.