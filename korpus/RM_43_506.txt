Stołeczni radni zajmą się dziś projektem uchwały w sprawie przedłużenia finansowania metody sztucznego zapłodnienia do 2022 roku. Wniosek w tej sprawie złożył prezydent Warszawy Rafał Trzaskowski. Polityk PO chce też zwiększyć kwotę jednorazowego dofinansowania in vitro do 6 tys. zł.
W latach 2019–2022 na ten cel ma być przeznaczone z pieniędzy podatników 33 mln zł.
Stołeczny radny PiS-u Filip Frąckowiak stwierdził, że propozycja Rafała Trzaskowskiego wpisuje się w priorytety polityki, jaką prowadzi.
– Wszystkie propozycje forsowane przez lobby zmian ideologicznych, narzucania ideologii mieszkańcom Warszawy, które są forsowane przez Rafała Trzaskowskiego, zostaną przegłosowane, ponieważ taką ma większość i nią dysponuje. Jest to oczywiście element tej całej polityki, której zwieńczeniem będzie edukacja o LGBT w szkołach oraz zapewne hostel dla LGBT w Warszawie – powiedział Filip Frąckowiak.
Stołeczni radni zajmą się też propozycją bezpłatnych szczepień przeciwko grypie m.in. dla kobiet w II i III trymestrze ciąży. Radni zagłosują w sprawie stawek podatku od nieruchomości i środków transportowych w 2020 roku.
Ponadto w harmonogramie jest też złożenie przez prezydenta stolicy informacji na temat prac naprawczych układu, który przesyła ścieki do oczyszczalni „Czajka”.