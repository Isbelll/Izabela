Przyszli też aktywiści LGBT z tęczowymi flagami, z napisami i z chęcią zaburzenia tej dyskusji, dlatego że były momenty, kiedy używali dość głośnych słów i próbowali nam zaburzyć tok konferencji. Uznaliśmy, że przecież mają prawo do wypowiedzenia swoich uwag i mieli taką możliwość, dlatego że my szanujemy każdego – podkreśliła Beata Kempa, europoseł PiS, w poniedziałkowych „Aktualnościach dnia” na antenie Radia Maryja.

Na Uniwersytecie Papieskim Jana Pawła II w Krakowie odbyła się konferencja „Ideologia LGBT i gender. Doświadczenia państw Unii Europejskiej i polityka Unii Europejskiej”, zorganizowana przez posłów do Parlamentu Europejskiego Beatę Kempę i Patryka Jakiego, którą próbowały zakłócić środowiska LGBT.

– Właściwie dwukrotnie. Najpierw zwróciliśmy się do Uniwersytetu Jagiellońskiego z propozycją tematu, bez podania prelegentów. Chcieliśmy, żeby to była taka debata oksfordzka, zarówno z przeciwnikami tejże ideologii na poziomie naukowym – profesorów, publicystów, jak i zwolennicy również mieliby prawo się wypowiedzieć, żeby było starcie nauki z ideologią. (…) Odmówiono nam wynajęcia (oczywiście odpłatnie) sali, czyli już widać, że wolność nauki została bardzo mocno zakłócona – powiedziała Beata Kempa.

Zdaniem organizatora konferencji, władze Uniwersytetu Jagiellońskiego boją się podejmować temat dotyczący szerzenia się ideologii LGBT i gender.

– Odmowa Uniwersytetu Jagiellońskiego była, delikatnie mówiąc, kuriozalna i zdziwiłam się, że odmowa o tak lakonicznej treści może płynąć ze strony tak szacownego Uniwersytetu, jak Uniwersytet Jagielloński. Widzę, że to jest temat, którego oni po prostu się boją, czego nie rozumiem. Jeżeli rzeczywiście wyrażaliby troskę o kształtowanie tych ludzi w duchu pluralizmu, tak żeby wszystkie strony wybrzmiały w takiej dyskusji, bo przecież nie mieli ci państwo ani prelegentów, ani planu, tylko sam temat, to powinni to uznać. Tym bardziej, że mogli korzystać z praktyków, ponieważ my w sposób praktyczny chcieliśmy opowiedzieć, jak wygląda wdrażanie tej ideologii w różnych krajach Unii Europejskiej – zaznaczyła europoseł.

Na konferencji pojawili się aktywiści LGBT, którzy próbowali zagłuszyć prelegentów, wypowiadając swoje zdanie w tym temacie.

– Przyszli też aktywiści LGBT z tęczowymi flagami, z napisami i z chęcią zaburzenia tej dyskusji, dlatego że były momenty, kiedy używali dość głośnych słów i próbowali nam zaburzyć tok konferencji. Uznaliśmy, że przecież mają prawo do wypowiedzenia swoich uwag i mieli taką możliwość, dlatego że my szanujemy każdego, ale jednak prosimy o to, żeby uszanować również prawa tych, którzy przyszli posłuchać i być może mają inny pogląd na kwestie szerzącej się ideologii LGBT – mówiła gość „Aktualności dnia”.

– Te osoby, które przyszły, nie zdołały zakłócić na tyle tego porządku, żeby ta konferencja się nie odbyła. Konferencja odbyła się od początku do końca z możliwością zadawania licznych pytań – dodała.