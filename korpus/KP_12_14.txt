Le Pen? Salvini? Abascal? Będziemy współpracować ze wszystkimi, którzy podzielają naszą diagnozę i mają podobne cele programowe – mówi lider wielkopolskiej listy PiS do Parlamentu Europejskiego.

Jakub Majmurek: Gdyby w kilku zdaniach miał pan zdefiniować, czym dla pana jest Europa i Unia Europejska, to co by pan powiedział?

Zdzisław Krasnodębski: Przede wszystkim odróżniam Unię Europejską od Europy, która jest znacznie starszą ideą i realnością polityczną. Na długo zanim ktokolwiek myślał o Unii Europejskiej w obecnym kształcie, myślano już o Europie jako pewnej jedności, jako politycznej wspólnocie opartej głównie na chrześcijaństwie. Dzisiejsza Unia jest tylko pewną nową – i nie wiemy, jak trwałą – formą politycznej organizacji Europy. Gdy próbuję myśleć, co ona dla mnie znaczy, to bardziej niż Bruksela przychodzi mi na myśl Strasburg. I nie tylko ze względu na piękna katedrę, symbol chrześcijańskiego dziedzictwa. Strasburg jako stolica Alzacji zmieniał wielokrotnie państwową przynależność, przechodził z rąk niemieckich we francuskie. Dziś ten dawny konflikt, choć z licznymi trudnościami, udało się rozwiązać. I to jest sukces obecnego europejskiego projektu.W 2016 roku nazwał pan Unię „upadłą utopią”. Tak pan ciągle uważa?

Tak, miałem na myśli utopię Stanów Zjednoczonych Europy. Dziś ona jest naprawdę martwa – choć trafiają się jeszcze osoby, które o niej mówią. Żadna siła polityczna nie wierzy jednak na poważnie, że w Europie uda się zbudować superpaństwo, które następnie stworzy nowy europejski naród. Coraz częściej zastanawiamy się, czy zapisana w unijnych traktatach formuła o „coraz ściślejszej unii”, jaką miałyby tworzyć państwa członkowskie, jest w ogóle do utrzymania. Czytałem niedawno artykuł we „Frankfurter Allgemeine Zeitung” na temat propozycji uwspólnotowienia polityki zagranicznej. I wie pan, kto okazuje się najbardziej sceptyczny wobec takich pomysłów?

Chyba nie czytałem tego artykułu.

Frans Timmermans, kandydat socjalistów na szefa Komisji Europejskiej. Na pewno nie eurosceptyk… Nawet socjaldemokraci dostrzegają, że pewne kwestie bardzo trudno jest w Europie uwspólnotowić. Widać to też było przy projektach relokacji uchodźców. Europejskie elity podjęły pewne decyzje, ale one wywołały taki bunt, iż nie dało się ich wdrożyć w życie.

Czemu pana zdaniem „utopia Stanów Zjednoczonych Europy” upada?

Bo projekt ten okazał się zbyt sprzeczny z tradycją, z przyzwyczajeniami ludzi, z interesami szerokich grup społecznych, z historią Europy i jej istotą.Państwo narodowe też w okresie swojego powstawania szło w poprzek tradycji i przyzwyczajeń i wcale nie było wiadomo, czy uda się je zbudować. A jednak się udało.

Warto zapytać, kiedy w Europie faktycznie udało się zbudować porządek oparty na państwach narodowych. Czy to było pod koniec XIX wieku, gdy kluczowe państwa były wielonarodowymi imperiami? Czy po wojnie, gdy mieliśmy dwa wielkie bloki skupione wokół Moskwy i Waszyngtonu? Polska po 1945 roku stała się homogenicznym pod względem narodowym państwem, ale nie miała pełnej niezależności, a więc cechy konstytutywnej państwa narodowego. Nawet dziś widzimy, że wiele państw, które uważaliśmy za narodowe, wcale takimi nie są. Czy w Belgii udało się tak naprawdę zbudować państwo narodowe? Chyba nikt tak nie powie. W Wielkiej Brytanii? Dziś jest jasne, że to państwo co najmniej trzech narodów. Państwo narodowe, podobnie jak Stany Zjednoczone Europy, to był pewien abstrakcyjny model. Rzeczywistość Europy była inna. Ale do tej rzeczywistości należało istnienie silnego poczucia odrębnych tożsamości zbiorowych – narodów w szerokim sensie tego słowa – oraz wielość centrów politycznych.

Skoro nie „coraz ściślejsza” Unia, to co dla pana obozu jest horyzontem dla Unii Europejskiej? Albo inaczej: jakie jest europejskie marzenie PiS i konserwatystów? Europa ograniczona do sfery wolnego handlu?

Nie, to z pewnością nie jest nasze marzenie. Chcemy unii solidarnej, szanującej niezależność tworzących ją państw, ich kultury polityczne i tożsamość, traktującej je na równych zasadach – o co dziś szczególnie ciężko. Cenimy uczestnictwo we wspólnym rynku i integrację, jaka się z tym wiąże.Lewicowi krytycy UE, tacy jak Wolfgang Streeck czy Janis Warufakis, wskazują, że integracja rynków bez integracji wielu innych obszarów – polityk socjalnych, podatków, polityki zatrudnienia – stworzyła sytuację ciągłej ekonomicznej nierównowagi wewnątrz UE, przede wszystkim w strefie euro. W efekcie z rozwoju UE poszczególne gospodarki korzystają bardzo nierównomiernie, co rodzi polityczne napięcia zagrażające przyszłości Unii. Idąc za tymi krytykami, zapytałbym, czy nie dość zintegrowanej Unii nie grozi ciągły polityczny kryzys, a nawet rozpad?

Pod tym względem w dużej mierze zgadzam się z diagnozami lewicowych myślicieli, wskazujących na to, jak nierównomiernie poszczególne gospodarki skorzystały na integracji. Wytworzyło się centrum ściągające kapitał, innowacje i pracowników oraz peryferia tego centrum. Na obecnym etapie integracji wyraźnie zyskały nieliczne państwa – Niemcy, Holandia, chyba już nie Francja, na pewno nie Włochy, o Grecji nie wspominając. A kraje takie jak Bułgaria po prostu się wyludniają.

A Polska?

Polska odniosła sukces, który doceniam. Jest on jednak związany z naszą zależnością od innych, przede wszystkim gospodarki niemieckiej. Nasz udział we wspólnym rynku oraz członkostwo w Unii nie zbudowało u nas takiego samego kapitalizmu jak na zachodzie Europy, ale specyficzną lokalną odmianę, „zależną gospodarkę rynkową” – gdzie olbrzymią rolę odgrywa na przykład obecność zagranicznego kapitału.

By przełamać te nierówności, nie potrzebujemy pogłębienia integracji?

Przywoływał pan Wolfganga Streecka. Streeck i współpracujący z nim naukowcy z Kolonii wcale nie dochodzą do wniosku, że więcej integracji to panaceum na obecne problemy Unii. Także na lewicy mówi się przecież o przywróceniu państwom narodowym narzędzi prowadzenia polityki gospodarczej. Ja zgadzam się z tymi, którzy mówią o okresie powojennym – latach pięćdziesiątych i sześćdziesiątych – jako o złotej erze kapitalizmu demokratycznego. Model społecznej gospodarki rynkowej był wtedy w stanie zapewnić zachodnioeuropejskim społeczeństwom szeroki dobrobyt. Gospodarka była wtedy o wiele bardziej narodowa w charakterze, a Europa znacznie mniej politycznie zintegrowana niż obecnie. Kiedy w Polsce przystępowaliśmy do Unii Europejskiej, liczyliśmy na to, że sami staniemy się częścią tego modelu społecznego.