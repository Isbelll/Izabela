Czy prezydent Płocka wycofa swój honorowy patronat nad tzw. marszem równości, który ma przejść ulicami tego miasta w najbliższą sobotę? Apel w tej sprawie wystosowali do niego przedstawiciele wielu środowisk, którzy protestują przeciwko propagandzie szerzonej przez środowiska lesbijek, gejów, biseksualistów i transseksualistów.

W ostatnim czasie propaganda środowisk LGBT przybiera na sile. Świadczą o tym liczne profanacje symboli chrześcijańskich. W Częstochowie – u stóp Pani Jasnogórskiej – uczestnicy tzw. parady równości nieśli sprofanowany wizerunek Czarnej Madonny w tęczowej aureoli, wykrzykując m.in. „Jezus Chrystus miał dwóch ojców”. W Gdańsku sparodiowano procesję Bożego Ciała, w miejsce monstrancji wstawiając obsceniczny rysunek. Do bolesnych dla katolików wydarzeń doszło także w Warszawie. Jeden z aktywistów ruchu LGBT, ubrany w tęczowy ornat, sparodiował Mszę św. Wszystkie te sceny działy się za przyzwoleniem władz miasta.

Teraz w ślady Krzysztofa Matyjaszczyka, Aleksandry Dulkiewicz oraz Rafała Trzaskowskiego (włodarzy miast, w których doszło do obrazy uczuć religijnych Polaków) chce pójść prezydent Płocka Andrzej Nowakowski. To pod jego honorowym patronatem w najbliższą sobotę ulicami miasta ma przejść parada lesbijek, gejów, biseksualistów i transseksualistów [czytaj więcej].

 „(…) My niżej podpisani – naukowcy, lekarze, psychologowie, opozycjoniści z czasów PRL, artyści, nauczyciele, prawnicy oraz duchowni, osoby o różnych światopoglądach i wyznaniach, apelujemy do Pana o wycofanie honorowego patronatu nad marszem równości. (…) Tego typu akty nie tylko znieważają chronione prawem symbole i przedmioty kultu religijnego, ale są również policzkiem wymierzonym wszystkim tym, którzy szanują polską kulturę i tradycję. (…)” – czytamy w Liście Otwartym, skierowanym do prezydenta Płocka. Jak na razie apel pozostaje bez odpowiedzi.

