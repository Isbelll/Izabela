Amerykańska piosenkarka wraz z innymi pasażerami wyrzuciła z nowojorskiego metra mężczyznę, który w rasistowski sposób obrażał ją i grupę Afroamerykanów.

Autorzy lifestylowego bloga balleralert.com opublikowali na Twitterze wideo dokumentujące dramatyczną scenę, która odegrała się w nowojorskim metrze:

New Yorkers kicking racists ass one at a time pic.twitter.com/yRUBD3kXIs

— BallerAlert (@balleralert) October 10, 2017

Widzimy na nim, jak trzymający w ręku puszkę piwa, wyraźnie podchmielony biały mężczyzna drwi sobie z oburzenia, jakie wywołały wśród pasażerów jego głośne obelgi powtarzane pod adresem grupy młodych ciemnoskórych mężczyzn.


Na początku strofuje go pokojowo nastawiony współpasażer, ale pijany agresywnie oznajmia, że jest prawnikiem i wie, na co może sobie pozwolić. Po chwili musi się jednak skonfrontować z przysadzistym Afroamerykaninem w czapce snapback oraz kobietą, która nalega, żeby rasistowskie wyzwisko powtórzył jej prosto w oczy.

Dopiero kiedy zostaje zabrany mu plecak – co oburza go jako porządnego białego Amerykanina z poczuciem praworządności – zaczyna rozumieć, że w przestrzeni publicznej nie ma miejsca dla rasistów. Nietykalność majątku jest przecież warta więcej niż życie czarnoskórych. Następnie jedna z kobiet rzuca mu w twarz hasło „Black Lives Matter” i wymierza policzek. Ta sama kobieta wraz ze swoim kolegą wyrzuca ostatecznie białego mężczyznę z wagonu i polewa jego i tak już gorącą głowę prysznicem gorącej zupy.

Filmik przedstawiający ostry konflikt w nowojorskim metrze stał się viralem, jeszcze zanim okazało się, że kobietą, która sprzeciwiła się rasistowskiemu wichrzycielowi, jest Destiny Frasqueri, raperka występująca pod pseudonimem Princess Nokia.



Amerykanka z portorykańskimi i afrykańskimi korzeniami walczy o prawa kobiet, czarnoskórych i etnicznych mniejszości oraz społeczności LGBTQ+. Całe wydarzenie skomentowała później w serii rozwścieczonych tweetów: „Tak, wylałam mu na twarz gorącą zupę, wyrzuciłam go z metra i kopnęłam w twarz. Są jeszcze jacyś inni chętni rasiści?”.

And yes I threw hot soup in this mans face and kicked him off off the train , and kicked in the face.
Any other racists wanna try us again? https://t.co/T6BpDMENIj

— Princess Nokia (@princessnokia) October 11, 2017

Podobne odważne zachowania i bezkompromisowe reakcje nie są u niej rzadkością. Już wcześniej zwróciła na siebie uwagę w podobnym stylu, kiedy na koncercie charytatywnym bez pardonu potraktowała białego studenta University of Cambridge, który w obscenicznie seksistowski sposób postulował, żeby raperka „pokazała cycki”. Po krótkiej konfrontacji słownej Princess Nokia przeszła do czynów, bez wahania wylała na delikwenta napój ze sceny, zeskoczyła z podium i uderzyła mężczyznę, po czym krzyknęła w stronę tłumu:

– Tak się to robi, kiedy nie szanuje cię biały chłopak!

Princess Nokia karierę rozpoczęła trzy lata temu nagraniem Versace Hottie. W ubiegłym roku jej wybuchowe hity Tomboy czy Kitana (nazwany po bohaterce gry Mortal Kombat) stały się hymnami motywacyjnymi w klubach trapowych, szkołach tańca oraz na demonstracjach.



