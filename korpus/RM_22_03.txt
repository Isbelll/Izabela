Jako lekarze i rodzice jesteśmy zobowiązani do zdecydowanego sprzeciwu wobec autorytarnego wprowadzania groźnych dla zdrowia i życia dzieci programów. Domagamy się natychmiastowego anulowania „Deklaracji LGBT+“ i zaniechania wszelkich prób wprowadzania podobnych „eksperymentów“ na dzieciach w przyszłości – czytamy w oświadczeniu Katolickiego Stowarzyszenia Lekarzy Polskich. Lekarze wystosowali list do minister edukacji apelując o interwencję.

Przedstawiciele Katolickiego Stowarzyszenia Lekarzy Polskich podkreślili, iż przymusowa „edukacja seksualna”  według standardów WHO zagraża zdrowiu psychicznemu i fizycznemu dzieci oraz nastolatków.

 –  Tego typu „pedagogika“, zniekształcająca prawdę o ludzkiej płciowości, skupiona na wpajaniu dzieciom od najmłodszych lat karykaturalnej wizji seksualności, może być wyrazem jedynie skrajnej nieodpowiedzialności, braku podstawowej wiedzy o rozwoju osoby ludzkiej od wczesnego dzieciństwa lub zakamuflowanej ideologii (…).W wymiarze społecznym, erotyzacja młodocianych prowadzi do nasilenia tendencji do zachowań przestępczych, rozwiązłości, uzależnień i okrucieństwa. Badania wykazują, że prowadzi do zwiększenia zarówno ilości ciąż u młodocianych, jak i częstotliwości zachorowań na choroby weneryczne. W wymiarze moralnym wczesna seksualizacja oswaja z bezwstydem i tłumi wrażliwość etyczną – zaznaczyli lekarze.

W liście do minister edukacji narodowej Anny Zalewskiej wskazali, że liczą, iż szefowa resortu wzmocni pozycję wychowawczą szkoły poprzez decyzję o zakazie prowadzenia „edukacji seksualnej” opartej na standardach WHO.

– Sprzeciwiamy się agresywnie narzucanej edukacji B opartej o Deklarację Praw Seksualnych IPPF (Międzynarodowej Federacji Planowanego Rodzicielstwa) oraz Prawa Seksualne Światowej Organizacji Zdrowia (WHO). Zakłada się w tych dokumentach, wbrew wiedzy o fizjologii człowieka, że dziecko jest seksualne od urodzenia i należy jego seksualność stymulować już wieku niemowlęcym, że rozładowanie napięcia seksualnego jest warunkiem zachowania zdrowia i że nie ma ograniczeń wiekowych dla podjęcia aktywności seksualnej (!), że nastolatek ma prawo prowadzić aktywne seksualnie życie w oderwaniu od płodności, ma prawo do stosowania antykoncepcji i dokonania aborcji bez wiedzy i zgody rodzica, że dziecko rodzi się czystą płciowo kartą i „tylko kultura wypisuje na niej swoje znaczenia”. Szwecja jako pierwszy kraj w Europie, już w 1955r., wprowadziła demoralizującą, niszczącą młodzież edukację seksualną typu B, Wielka Brytania w 1993r, czego efektem jest lawinowy wzrost ciąż i aborcji u nastolatek w tych krajach. Nie zgadzamy się jako lekarze i rodzice, aby tego typu edukacja była wprowadzona w Warszawie, a potem prawdopodobnie i w innych miastach – zaznaczyli przedstawiciele Katolickiego Stowarzyszenia Lekarzy Polskich.

