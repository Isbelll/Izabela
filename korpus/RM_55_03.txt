Poparcie dla ks. abp. Marka Jędraszewskiego ze strony polityków tworzy front walki o normalną rodzinę w Polsce – ocenił prof. Mieczysław Ryba.  Odniósł się w ten sposób do słów prezesa PiS Jarosława Kaczyńskiego, który solidaryzuje się z metropolitą krakowskim.
Wczoraj podczas pikniku rodzinnego na Podkarpaciu lider Zjednoczonej Prawicy wyraził wdzięczność ks. abp. Markowi Jędraszewskiemu za odważną obronę wartości rodzinnych [czytaj więcej].
Metropolita krakowski nazwał wcześniej ideologię LGBT „tęczową zarazą”. Jarosław Kaczyński podkreślił, że ksiądz arcybiskup w „słowach zdecydowanych i jednoznacznych ujął problem”. Prof. Mieczysław Ryba wskazał, że prawda musi znaleźć obrońców.
– Najgorsze jest milczenie i bierność, ale sztandar zatknięty jest wysoko. Ksiądz arcybiskup Jędraszewski mężnie się nie wycofuje z żadnego ze swoich słów, to jest największa wartość. Jeśli są ataki, to nie jest tak, że przeciwnik jest w stanie wygrać, bo przecież to, co głosi, jest tak antyludzkie w wielu aspektach – mówimy o ideologii oczywiście – czy podważające jakiś tradycyjny sposób egzystencji ludzkiej, że wygrać ostatecznie ideologia nie może. Chodzi tylko o to, żeby prawda znalazła obrońców – akcentował wykładowca akademicki.
Ks. abp. Marek Jędraszewski stał się obiektem zmasowanych ataków środowisk homoseksualnych. Do skandalicznej prowokacji doszło m.in. w klubie gejowskim w Poznaniu. Transseksualista podciął gardło kukle z wizerunkiem ks. abp. Marka Jędraszewskiego. Sprawą zajęła się prokuratura.