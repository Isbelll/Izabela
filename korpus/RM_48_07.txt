Szkoła powinna pisemnie poinformować rodziców o zajęciach, które poruszają zagadnienia płciowości. Zakłada to propozycja zmian w Kodeksie Rodzinnym i Opiekuńczym, z którą wystąpiła Dorota Bojemska, przedstawicielka rodzin wielodzietnych.

Chodzi o wprowadzenie do artykułu 96. kodeksu zapisu, który mówiłby o tym, że szkoła, instytucja wychowawcza, bądź opiekuńcza, ma pisemnie poinformować rodziców o szczegółach przedmiotu dot. płciowości.

Jeżeli taki program nie zostanie przedstawiony i zaakceptowany przez rodziców, to szkoła, czy każda organizacja prowadząca działalność oświatowo-wychowawczą, byłaby karana finansowo.

Dorota Bojemska w rozmowie Redakcją Informacyjną Radia Maryja wskazała, że chodzi o to, by rodzice mieli pewność, że treści, które są przekazywane ich dzieciom w szkołach czy innych ośrodkach wychowawczych są zgodne z tym, czego uczą się w domu.

– To wynika z tego, że my jako rodzice chcemy egzekwować nasze prawa. Mamy dużą ofensywę środowisk LGBT i widoczna forma jej promocji, to jest właśnie próba wejścia do podwarszawskich szkół, i to ma teraz miejsce. Zachęcają młodzież do tego, żeby chodziła na manifestacje, parady równości i tak dalej. Takie rzeczy nie mogą mieć miejsca – oznajmiła Dorota Bojemska.

Dorota Bojemska oceniła, że problem jest coraz większy mimo, że funkcjonuje zatwierdzony przez Ministerstwo Edukacji Narodowej bardzo dobry program „Wychowania do życia w rodzinie”. Dodała, że kwestią pozostaje to, kto przedstawia te treści.