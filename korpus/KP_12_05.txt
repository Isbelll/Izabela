ONZ wkłada dużo wysiłku w promowanie powszechnej opieki zdrowotnej, ale wiele krajów wzdraga się przed objęciem tym programem zdrowia seksualnego i reprodukcyjnego kobiet.

Chociaż opieka zdrowotna należy do praw człowieka, około połowy populacji świata – 3,5 miliarda ludzi – nie korzysta z niezbędnych usług medycznych, czy to z powodu ograniczeń finansowych, czy to z braku dostępnych placówek. Ten niepokojący stan rzeczy mogłoby zmienić wprowadzenie powszechnej opieki zdrowotnej promowanej przez ONZ. Jeśli jednak ten program ma zasłużyć na swoje miano, nie może pomijać usług związanych ze zdrowiem seksualnym i reprodukcyjnym.Idea powszechnej opieki zdrowotnej jest potężna i prosta: chodzi o zagwarantowanie wszystkim dostępu do wysokiej jakości usług medycznych, niezbędnych leków i szczepionek oraz ubezpieczenia na wypadek nieoczekiwanych i rutynowych kosztów opieki medycznej. To dlatego w 2015 roku ONZ ustanowiła powszechną opiekę zdrowotną jednym z najważniejszych założeń Celów Zrównoważonego RozwojuCele Zrównoważonego Rozwoju stoją również na straży zdrowia seksualnego i reprodukcyjnego jako warunku koniecznego do uzyskania równości płci; bez takiej opieki kobiety i dziewczęta nie mogą panować nad innymi aspektami własnego życia. Niestety, zdrowie seksualne i reprodukcyjne często przegrywa w strategiach ochrony zdrowia z różnego rodzaju doraźnymi korzyściami politycznymi, co może opóźnić objęcie wszystkich ludzi powszechną opieką zdrowotną planowane na 2030 rok.

Kobiety napotykają nieproporcjonalnie wiele politycznych, społecznych i finansowych przeszkód w dostępie do opieki zdrowotnej. Wciąż płacą z własnej kieszeni więcej niż mężczyźni, przede wszystkim z powodu braku czy ograniczeń usług związanych ze zdrowiem seksualnym i reprodukcyjnym. Korzystać z opieki zdrowotnej często zabraniają im prawa czy obyczaje. Szczególnie wysokie przeszkody muszą pokonywać osoby LGBTQI, kobiety z niepełnosprawnościami, członkinie rdzennych plemion, mieszkanki wsi i dziewczęta w wieku dojrzewania.

Kobiety napotykają nieproporcjonalnie wiele politycznych, społecznych i finansowych przeszkód w dostępie do opieki zdrowotnej.

Zamiast obchodzić szerokim łukiem kwestie zdrowia seksualnego i reprodukcyjnego – oraz szeroko rozumianą równość płci – władze państw powinny wziąć na siebie odpowiedzialność za zaspokojenie potrzeb kobiet. Muszą dostrzec wagę zdrowia seksualnego i reprodukcyjnego w życiu kobiet, jego kompleksowy charakter i wpływ na funkcjonowanie społeczności. Tym powinny się kierować przy układaniu programów powszechnej opieki zdrowotnej.

By zmniejszyć śmiertelność matek, nie wystarczy na przykład zapewnienie kobietom opieki przedporodowej, bezpiecznego porodu i pomocy po porodzie. Należy dać im dostęp do bezpiecznych, legalnych i odpowiednich do ich możliwości finansowych zabiegów usuwania ciąży i opieki poaborcyjnej. Podobnie walka z chorobami przenoszonymi drogą płciową, takimi jak HIV i AIDS, nie jest możliwa bez rozszerzenia dostępu do badań, opieki i profilaktyki, jak również uwzględnienia dynamiki płci i władzy przyczyniającej się do zakażeń. Inne ważne usługi dotyczące zdrowia seksualnego i reprodukcyjnego obejmują dostęp do antykoncepcji, zapobieganie niepłodności i jej leczenie, leczenie infekcji układu rozrodczego i nowotworów, a także reagowanie na przemoc związaną z płcią.