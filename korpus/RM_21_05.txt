Deklaracja LGBT+ jest bardzo dyskusyjna – powiedział wiceszef Kancelarii Prezydenta Paweł Mucha. Według ministra dokument miesza sferę światopoglądową i polityczną.

Minister Paweł Mucha w Polskim Radiu mówił też, że deklaracja ta jest krytykowana „z wielu punktów widzenia”. Negatywnie o zawartych w nim zapisach wypowiadał się m.in. Rzecznik Praw Dziecka oraz „jeden z liderów Koalicji Europejskiej”. Krytyczne stanowisko zajmują też stowarzyszenia rodziców czy lekarzy.

– Jeżeli ktoś wchodzi w problematykę światopoglądową z odwołaniem się do retoryki politycznej, to z góry jest to przedsięwzięcie, powiedziałbym, bardzo wątpliwe. Wreszcie pojawia się też kontekst wartości chronionych konstytucyjnie – koncepcje związane z tzw. „latarnikami” (…) Ta deklaracja jest, powiedziałbym, rzeczą bardzo dyskusyjną – ocenił Paweł Mucha.

W lutym prezydent Warszawy Rafał Trzaskowski podpisał kontrowersyjną deklarację LGBT+. Dokument zakłada działania w dziedzinie edukacji. W deklaracji zapowiedziano m.in. wprowadzenie tzw. edukacji antydyskryminacyjnej i seksualnej w każdej szkole, uwzględniającej kwestie tożsamości psychoseksualnej i identyfikacji płciowej. Wszystko to w myśl  standardów i wytycznych Światowej Organizacji Zdrowia.