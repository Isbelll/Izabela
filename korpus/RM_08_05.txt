W najbliższą sobotę ulicami Lublina ma przejść marsz gejów, lesbijek, biseksualistów i transseksualistów. Odpowiedzią lokalnego społeczeństwa jest modlitwa za rodziny oraz o nawrócenie środowisk LGBT. Msza święta, adoracja Najświętszego Sakramentu i różaniec odbędą się w parafii Nawrócenia św. Pawła.

W sobotę o godz. 11.00 Mszę św. odprawi ks. Mirosław Matuszny, proboszcz parafii Nawrócenia św. Pawła. Po Eucharystii będzie miała miejsce adoracja Najświętszego Sakramentu. Następnie wierni odmówią różaniec na pobliskim placu Wolności.

– Zło dobrem zwyciężaj – to ewangeliczne zawołanie zgromadzi nas, aby modlić się o nawrócenie publicznych grzeszników, którzy chcą na ulicach naszego miasta głosić pochwałę grzechów przeciwnych naturze. W naszych modlitwach polecać będziemy też – za wstawiennictwem patrona naszego miasta św. Antoniego – nasze rodziny, a zwłaszcza dzieci i młodzież, aby mogły wzrastać i wychowywać się w Ojczyźnie wolnej od totalitarnych ideologii wrogich chrześcijaństwu i wierze w Boga. Po Mszy św. publiczny różaniec na pobliskim pl. Wolności. Przyjdź, udostępnij, pamiętaj o modlitwie za nieprzyjaciół Chrystusowego Krzyża – zaznaczył ks. Mirosław Matuszny.