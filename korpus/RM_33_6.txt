Powstał obywatelski projekt zakazu organizowania tzw. parad równości, „Stop LGBT”. Jego autorem jest Fundacja Życie i Rodzina.


Wkrótce ma ruszyć zbiórka podpisów pod projektem. Potrzeba 1 tys. głosów do utworzenia komitetu inicjatywy ustawodawczej. Z kolei aby dokument mógł trafić do Sejmu, swój podpis pod nim musi złożyć 100 tys. osób.


Autorzy pomysł argumentują tym, że ruchy LGBT z coraz większą aktywnością i nachalnością propagują swoją ideologię m.in. podczas zgromadzeń, jakie organizują. Domagają się też uprzywilejowania prawnego.


Krzysztof Kasprzak, członek zarządu Fundacji Życie i Rodzina, podkreślił, że tzw. parady równości są niezgodne z konstytucją.


– Przygotowaliśmy projekt, który będzie zakazywał organizowania parad równości. Parady równości nie mają prawa przechodzić przez polskie miasto dlatego, że łamią one polski porządek konstytucyjny. Podważają to, co jest w polskiej konstytucji, czyli uprzywilejowaną rolę małżeństwa definiowalnego jako związek kobiety i mężczyzny. Konstytucja jasno stanowi, że ten związek podlega szczególnej ochronie i my o tą szczególną ochronę będziemy zabiegać naszym projektem. 16-17 marca będziemy składać pierwszy tysiąc podpisów w Sejmie, potem marszałek Sejmu ma dwa tygodnie, by nas zarejestrować. Szacujemy, że zbiórka wystartuje na początku kwietnia –  powiedział Krzysztof Kasprzak.


Projekt „Stop LGBT” już wkrótce ma zostać udostępniony. W najbliższych dniach na ulicach polskich miast pojawią się wolontariusze, którzy będą zachęcać do jego podpisania.