Zwolnienie pracownika z powodu krytyki promocji LGBT to łamanie praw człowieka – ocenił prof. Paweł Skrzydlewski, etyk. Ekspert odniósł się w ten sposób do działań Ikea z Nowej Huty. Szwedzka firma zwolniła swojego pracownika, który sprzeciwił się akcji promującej ruch LGBT, jaką zorganizował sklep. 
Mężczyzna skrytykował inicjatywę powołując się na swoją wiarę oraz fragmenty Pisma Świętego. W oficjalnym oświadczeniu Ikea wskazała, że zwolniony mężczyzna mógł naruszyć dobro i godność osób homoseksualnych.
Prof. Paweł Skrzydlewski podkreślił, że sytuacja, jaka miała miejsce w Ikei, pokazuje prawdziwe oblicze ideologii LGBT.
– Na przykładzie pracownika usuniętego ostatnio z pracy widzimy doskonale, czym de facto ta ideologia jest. Jest to po prostu ideologia, która wypowiada jawną wojnę chrześcijaństwu, która jawnie zmierza do zniewolenia człowieka poprzez promocję działań, które są skandaliczne. To w istocie rzeczy atak na rodzinę, na naszą polską tradycję, ale przede wszystkim jest to świadectwo tego, jak ta ideologia reprezentuje się w działaniu codziennym – zaznaczył prof. Skrzydlewski.
Prokurator Generalny i minister sprawiedliwości Zbigniew Ziobro zapowiedział, że zleci prokuraturze zbadanie sprawy pracownika firmy Ikea. Działania w tym zakresie zapowiedział też Rzecznik Praw Obywatelskich Adam Bodnar.