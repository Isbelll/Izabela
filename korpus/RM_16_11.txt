Nie o taką Unię Europejską Adenauer i Schuman walczyli. Myślę, że w przeddzień wyborów warto nie tylko stawiać te pytania, co też uczyniłem do kontrkandydatów z Koalicji Europejskiej, ale apeluję (pomimo podziałów programowych, pomimo różnych barw politycznych), żebyśmy właśnie nie wchodzili w tę ideologię LGBT – powiedział Przemysław Przybylski kandydat PiS-u do Parlamentu Europejskiego.
Radny Sejmiku Województwa z apelem o sprzeciw wobec promocji środowisk i ideologii LGBT zwrócił się do samorządowców z kujawsko-pomorskiego. Podczas konferencji przed Urzędem Marszałkowskim w Toruniu kandydat PiS do Parlamentu Europejskiego zaproponował wytyczne do deklaracji „Samorząd wolny od ideologii LGBT”. Radny zapowiedział, że taki dokument zaproponuje w najbliższym czasie na sesji Sejmiku Województwa Kujawsko-Pomorskiego.
Kandydat do PE przypomniał, że europarlament, który kończy swoją kadencję, w budżecie zapewnia m.in. 5 mld euro na promocję karty LGBT plus.
    – Nie o taką Unię Europejską Adenauer i Schuman walczyli. Myślę, że w przeddzień wyborów warto nie tylko stawiać te pytania, co też uczyniłem do kontrkandydatów z Koalicji Europejskiej, ale apeluję (pomimo podziałów programowych, pomimo różnych barw politycznych), żebyśmy właśnie nie wchodzili w tę ideologię LGBT, ale byśmy przyjmowali w naszych jednostkach samorządu terytorialnego stanowiska, które przede wszystkim będą promować godność i wartość człowieczeństwa. To jest bardzo ważne, bo dzisiaj jesteśmy świadkami walki cywilizacyjnej – wskazał polityk.
Radny Przemysław Przybylski dodał, że stanowisko promujące godność człowieka i rodziny będzie żywym pomnikiem św. Jana Pawła II, który jest patronem województwa kujawsko – pomorskiego. Stawanie w obronie tych wartości jest naszym obowiązkiem dla obecnych i przyszłych pokoleń – podkreślił kandydat PiS-u do PE.
Podobne stanowisko sprzeciwu wobec promocji LGBT w ostatnim czasie przyjął Sejmik Województwa Lubelskiego, a także kilka samorządów powiatowych.