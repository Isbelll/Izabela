Reforma sądownictwa, program Europejskiego Zielonego Ładu, polityka zrównoważonej płci w Europie – to kwestie, które w rozpoczętym roku będą przebiegały w konfrontacji Polski z Unią Europejską. Dr Krzysztof Kawęcki, politolog, zaznaczył w „Polskim punkcie widzenia” na antenie TV Trwam, iż szczególnie po ostatniej z wymienionych spraw należy spodziewać się ofensywy LGBT i genderyzmu ze strony Unii Europejskiej. Gość TV Trwam wskazując na wydarzenia, które czekają Polskę w rozpoczętym roku, zaznaczył, iż będzie on przebiegał w konfrontacji naszej ojczyzny z Unią Europejską.

– Kwestia reformy sądownictwa cały czas jeszcze będzie przebiegała w konfrontacji z Unią Europejską. Niestety, to nie tylko ten obszar, ale będziemy mieli do czynienia z presją ze strony UE w co najmniej jeszcze dwóch kwestiach. Myślę o tzw. programie Europejskiego Zielonego Ładu, który propaguje Komisja Europejska, zatem kwestia dekarbonizacji, odejścia od węgla w energetyce. Tu zobaczymy, jakie naprawdę będzie stanowisko rządu. Co prawda, premier Morawiecki ogłosił, że jest to wielki sukces, że swoim tempem będziemy dochodzili do tych wymogów unijnych do 2050 roku, ale z kolei przewodnicząca KE Ursula von der Leyen mówi, że ma obiecane ze strony rządu, iż to stanowisko będzie bardziej przychylne żądaniom, które stawia Unia Europejska. To okaże się w czerwcu. Jest jeszcze jedna kwestia, o której mówi Ursula von der Leyen – polityka zrównoważonej płci w Europie, tzn. polityka równości płci w biznesie, polityce i społeczeństwie, a zatem należy się spodziewać ofensywy LGBT i genderyzmu ze strony Unii Europejskiej – ocenił politolog. 

Do najważniejszych światowych wydarzeń minionego roku dr Krzysztof Kawęcki zaliczył proces brexitu.

– To duży sukces premiera Borisa Johnsona, ponieważ hamletyzowanie poprzedniej pani premier i szefowej Partii Konserwatywnej Theresy May było nieskuteczne. Premier Johnson skutecznie przeprowadził wybory, ma legitymizację. Wielka Brytania jest na dobrej drodze do dobrego odejścia od Unii Europejskiej na dobrych warunkach. Natomiast pojawia się tam jeszcze kwestia dobrego wyniku Szkockiej partii Narodowej. Może to być zapowiedź problemów Wielkiej Brytanii, ewentualnych tendencji separatystycznych ze strony Szkocji – mówił.

Rozmówca „Polskiego punktu widzenia” odniósł się również do protestów „żółtych kamizelek” we Francji.

– Jest to nurt sprzeciwu wobec establishmentu politycznego. Zatem jest to dość dotkliwe dla Macrona i klasy politycznej, bo pamiętamy, że był produktem marketingowym, miał być liderem nowej siły politycznej, która jest spoza establishmentu. Tymczasem jest mocno uwikłany w establishment i społeczeństwo doskonale to zrozumiało – wskazał dr Krzysztof Kawęcki.