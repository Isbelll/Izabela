Polska znalazła się na homofobicznym podium krajów UE zajmując przedostatnie miejsce w rankingu analizującym poziom równouprawnienia osób LGBTI w Europe.– Jeżeli polski rząd przez najbliższe 12 miesięcy nie zrobi nic, aby polepszyć sytuację osób LGBTI, to za rok Polska uzyska tytuł homofobicznego lidera Unii Europejskiej – ostrzega Mirosława Makuchowska, kierowniczka Pionu Politycznego Kampanii Przeciw Homofobii.


Przedostatnie miejsce wśród krajów Unii Europejskiej i 18 punktów na 100 to tegoroczny wynik Polski w tęczowym rankingu ILGA Europe – najważniejszym europejskim rankingu dotyczącym poziomu równouprawniania osób LGBTI (lesbijek, gejów, osób biseksualnych, interpłciowych i transpłciowych) publikowanym co roku przy okazji obchodzonego 17 maja Międzynarodowego Dnia Przeciw Homofobii, Bifobii i Transfobii (tzw. IDAHOT).
Liderem rankingu, podobnie jak rok temu, jest katolicka Malta, która zdobyła 91 punktów na 100. Na podium znalazła się również Belgia z wynikiem 79 punktów, tuż za nią Norwegia z 78 punktami oraz Finlandia, Wielka Brytania i Francja – wszystkie otrzymały 73 punkty.


Polskę od równościowego lidera rankingu, czyli Malty, dzielą aż 73 punkty. To o wiele więcej, aniżeli w przypadku Azerbejdżanu, Armenii i Turcji, które stanęły na homofobicznym podium rankingu ILGA Europe zdobywając kolejno 5, 7 i 9 punktów.
Bliżej niż rok temu jest nam do Rosji. Od kraju, w którym obowiązuje prawo zakazujące „propagowania homoseksualizmu” różnimy się zaledwie 11 punktami. W tym roku Polskę wyprzedziła ponownie m.in. Ukraina, która poprawiła swój zeszłoroczny wynik o 2 punkty i ma ich obecnie 21. Lepszym wynikiem od Polski może pochwalić się również Bułgaria i Rumunia oraz Węgry.


– O wyniku Węgier należy pamiętać podczas kampanii wyborczej, kiedy PiS będzie po raz kolejny stawiał Polakom Węgry za wzór. Wówczas warto przypomnieć, że Węgry to kraj, w którym geje i lesbijki mogą zawierać związki partnerskie i że węgierskie prawo chroni osoby LGBTI przed przestępstwami z nienawiści – wskazuje Makuchowska.


Ranking ILGA-Europe mierzy równouprawnienie w sześciu obszarach – równość i zakaz dyskryminacji, rodzina, wolność zgromadzeń, zrzeszania i ekspresji, przestępstwa z nienawiści, uzgadnianie płci i integralność cielesna oraz prawo do azylu. Suma punktów we wszystkich sześciu kategoriach dała w tym roku Polsce wynik w postaci 18 punktów. Najmniej, bo zero punktów, uzyskaliśmy w kategorii przestępstwa z nienawiści rozumiane jako akty agresji w stosunku do osób LGBTI, których źródłem jest homo-, bi- i transfobia.


– Skala przemocy wobec osób LGBTI w Polsce jest porażająca. Wskazują na to wyniki ostatnich badań, zgodnie z którymi aż 70 proc. osób LGBTI doznało przemocy na przestrzeni ostatnich 2 lat. Mimo to Polski rząd konsekwentnie opiera się równościowym trendom i nie robi nic, by zwiększyć bezpieczeństwo 2 milionów obywateli i obywatelek LGBTI – komentuje wyniki Polski w tej kategorii Slava Melnyk.
Polskie prawo dyskryminuje osoby LGBTI również w obszarze rodziny. Polska należy do grupy 6 krajów UE, w których geje i lesbijki nie mogą się pobrać czy to zawierając związek partnerski czy biorąc ślub. Poza Polską pary osób tej samej płci dyskryminuje Rumunia, Bułgaria, Słowacja, Litwa i Łotwa. Osoby LGBTI żyjące w Polsce nie mogą liczyć również na ochronę przed dyskryminacją w opiece zdrowotnej i edukacji. Kolejnym ograniczeniem jest obowiązek rozwodu dla osób transpłciowych uzgadniających swoją płeć oraz brak zakazu dokonywania interwencji chirurgicznych bez świadomej zgody osób interpłciowych. A to tylko niektóre przykłady z licznych braków w polskim prawodawstwie, których efektem jest katastrofalny wynik Polski w tęczowym rankingu.


– Ranking ILGA Europe dotyczy poziomu równouprawnienia osób LGBTI na poziomie regulacji prawnych. Te natomiast mają bezpośredni wpływ na to, jak wygląda życie prawdziwych ludzi, których w Polsce żyje około 2 milionów – zwraca naszą uwagę Slava Melnyk z KPH.


Jak wskazują wyniki badań oblikowane w raporcie Sytuacja społeczna osób LGBTIA. Raport za lata 2015–2016 osoby homo- i biseksualne oraz transpłciowe częściej biorą udział w wyborach niż osoby heteroseksualne. W przypadku wyborów parlamentarnych w 2015 roku frekwencja wyborcza wśród gejów, lesbijek, osób biseksualnych i transpłciowych wyniosła 80,4 proc. Dla porównania według danych Państwowej Komisji Wyborczej w wyborcach do Sejmu w 2015 roku frekwencja wyborcza wśród osób heteroseksualnych wyniosła jedynie 50,9 procent.


– Wiele wskazuje na to, że najbliższe wybory będą również walką o 2 miliony głosów wyborców i wyborczyń LGBT. Ignorując tę grupę można wiele stracić. Dlatego rekomendujemy kandydatom i kandydatkom, aby w swoich programach wyborczych nie przegapili kwestii dotyczących równouprawnienia osób LGBT – zaleca Mirosława Makuchowska z KPH.
Tęczowy ranking ILGA Europe ilustruje poziom równouprawnienia osób LGBTI (lesbijki, geje, osoby biseksualne, transpłciowe i interpłciowe) w 49 krajach Europy, w tym w Polsce. Publikowany jest od lat 17 maja, kiedy na całym świecie obchodzony jest Międzynarodowy Dzień Walki z Homofobią i Transfobią. W ten sposób ILGA-Europe – ogólnoeuropejska organizacja zrzeszająca organizacje LGBTI w Europie – chce zwrócić uwagę na problemy dotyczące regulacji prawnych dotyczących osób LGBTI.


LGBTI – lesbijki, geje, osoby biseksualne, transpłciowe i interpłciowe