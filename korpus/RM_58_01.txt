Dziwne jest to, że dochodzi do takich aktów. Z jednej strony jest to całkowity brak kultury, a z drugiej strony również obrażanie uczuć religijnych i na to sobie nie można pozwolić. To jest czyn, który powinien być ścigany prawem. […] Jedynie Radio Maryja i „Nasz Dziennik” zainteresowały się tą sprawą – mówił w piątkowych „Aktualnościach dnia” prof. Jan Szyszko, minister środowiska w latach 2015–2018.

W poniedziałek na drzwiach biura byłego ministra środowiska prof. Jana Szyszko i prof. Jana Żaryna został naklejony sprofanowany wizerunek Matki Boskiej Częstochowskiej – zawierający w aureoli kolory ruchu LGBT+. Jak dotąd, sprawcy pozostają nieznani. O sprawie poinformowano komisariat policji w Warszawie.

– Naszym obowiązkiem będzie również zgłoszenie tego do organów ścigania i prokuratury. Dziwną sprawą jest to, że dochodzi do takich aktów. Z jednej strony jest to całkowity brak kultury, a z drugiej strony również obrażanie uczuć religijnych i na to sobie nie można pozwolić. To jest czyn, który powinien być ścigany prawem – zaznaczył prof. Jan Szyszko.

– Natomiast słownej profanacji dotyczącej wizerunku Matki Boskiej dokonywano już podczas słynnej akcji ws. walki o Puszczę Białowieską. Wówczas środowiska LGBT także wykorzystywały wizerunek Matki Boskiej do tego, aby mówić, że to dzięki niej uzyskali oni sukces i Puszcza nie została wycięta – zauważył poseł Prawa i Sprawiedliwości.

Gość Radia Maryja podkreślił, że trudno wyobrazić mu sobie, co by się stało, gdyby w ten sposób zostały obrażane symbole innych wyznań religijnych w Polsce.

– Wtedy byłaby wielka awantura i olbrzymie nagłośnienie sprawy. Tutaj natomiast jedynie Radio Maryja i „Nasz Dziennik” tą sprawą się zainteresowały. Inne środki społecznego przekazu jakby pominęły tę kwestię, mimo że powiadomiliśmy zarówno wszystkie media, jak i wszystkich posłów oraz senatorów o tej sprawie – dodał były minister środowiska.