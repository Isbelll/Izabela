W nocy, z 1 na 2 marca, nieznani sprawcy wybili szybę w siedzibie Stowarzyszenia Lambda Warszawa – informuje organizacja. – To już drugi, w przeciągu miesiąca, atak na siedzibę stowarzyszenia, działającego na rzecz osób LGBT (lesbijek, gejów, osób biseksualnych i transpłciowych).

Dzień później, w czwartek, 3 marca wczesnym popołudniem miał miejsce atak na siedzibę Kampanii Przeciw Homofobii.

W komunikacie prasowym Lambdy czytamy, że atak, podczas którego nieznani sprawcy wybili podwójną szybę, nastąpił od strony ulicy Żurawiej, gdzie od lat wisi tęczowa flaga organizacji. Na miejsce wezwana została policja, technicy, złożone zostały zeznania.

– To kolejny incydent motywowany homofobią uderzający w naszą organizację w ciągu ostatniego miesiąca. Sprawcy obu tych ataków mówią całej społeczności osób LGBT, że nie mają prawa do godnego i spokojnego życia w tym kraju. Nie możemy się na to zgodzić, dlatego będziemy nagłaśniać każdy taki incydent, oczekując tym samym zdecydowanej interwencji ze strony władz – poinformował zarząd Lambdy Warszawa.

Poprzedni atak na Lambdę miał miejsce w nocy z 6 na 7 lutego. Nieznani sprawcy wyryli wówczas na drzwiach wejściowych do organizacji krzyż celtycki oraz napisy „white power” i „zakaz pedałowania”. Wiszący na drzwiach plakat został spalony. Do dziś nie udało się ustalić tożsamości sprawców.

Do biura Kampanii Przeciw Homofobii usiłowało wedrzeć się trzech młodych mężczyzn wykrzykując obraźliwe słowa. Waląc i kopiąc w drzwi próbowano wtargnąć do wewnątrz biura, w którym znajdowali się pracownicy i pracowniczki organizacji. W trakcie trwającego ataku została wezwana policja. Napastnicy zdążyli uciec przed pojawieniem się na miejscu funkcjonariuszy policji.

Krytyka Polityczna przesyła Stowarzyszeniu Lambda Warszawa i Kampanii Przeciw Homofobii wyrazy solidarności. Potępiamy przemoc!