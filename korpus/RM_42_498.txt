Polska jest w stanie pokonać tęczową propagandę – mówi dr Paul Cameron. Amerykański psycholog wygłosił wykład w Centrum Wystawienniczo-Konferencyjnym Archidiecezji Białostockiej.Dr Paul Cameron to amerykański psycholog. Specjalizuje się w badaniach nad ideologią LGBT. W Białymstoku odpowiadał na pytanie, w jaki sposób ideologia LGBT podbiła USA i co zrobić, by obronić przed nią Polskę.
– W USA ruch LGBT postępował bardzo szybko. Przekupieni zostali politycy, media. Ludzie związani z LGBT zaczęli robić z siebie ofiary. To wciąż postępowało. I dziś mam niestety wrażenie, że mój kraj został już całkowicie zaprzedany temu ruchowi – mówił.
Ekspert dodał, że już teraz tęczowej propagandzie poddawane są dzieci w szkołach. I dzieje się to także w Warszawie. Tłumaczył, że wciąż trzeba zrobić więcej, by uchronić nasze dzieci przed zagrożeniem.
– W Stanach Zjednoczonych obecnie około 2 proc. dzieci identyfikuje się jako transseksualne, jako osoby uważające się za inną płeć niż tę, którą biologicznie są. Kilkadziesiąt lat temu takich dzieci było jedynie ułamek proc. Obecnie 18 dzieci na 1000 uważa się za osoby innej płci – podkreślił.
Dr Paul Cameron wskazywał, że w walce z ideologią LGBT sporą rolę mają do odegrania instytucje państwowe, ale i samo społeczeństwo.
– Na podstawie tego, co obserwuję, wydaje mi się, że Polska jest w stanie pokonać tę tęczową propagandę. Wydaje mi się, że to, w jaki sposób Polacy reagują na tęczową propagandę, jest dobrym znakiem na przyszłość, by zwalczać tę ideologię – ocenił.
I rzeczywiście, wykład cieszył się sporym zainteresowaniem, bo sporo osób już teraz zdaje sobie sprawę z zagrożenia, jakim jest ideologia LGBT.
– Nie wyobrażam sobie tego, że ta ideologia mogłaby tutaj jakieś korzenie zapuścić. Jestem osobą, która widzi w tym coś więcej. Dla mnie jest to walka duchowa – powiedziała uczestniczka spotkania Katarzyna Kołosowska.
Spora odpowiedzialność spada zwłaszcza na rodziców. Ich zainteresowanie, ich poczucie odpowiedzialności, może uchronić dzieci przed szkodliwym wpływem tęczowej propagandy.