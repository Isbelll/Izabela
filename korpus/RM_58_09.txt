Naukowcy, prawnicy, lekarze i opozycjoniści z czasu PRL apelują do prezydenta Płocka o wycofanie honorowego patronatu nad tzw. Marszem Równości. 46 przedstawicieli różnych środowisk oraz mieszkańców Płocka skierowali list otwarty do włodarza miasta z PO Andrzeja Nowakowskiego.

Wczoraj Urząd Miasta Płocka poinformował, że tzw. Marsz Równości, który organizują dewiacyjne środowiska LGBT, już kilka tygodni temu został objęty honorowym patronatem i pod nim pozostaje. Ma się on odbyć w sobotę.

Wierzymy, że prezydent Andrzej Nowakowski jeszcze zmieni swoją decyzję i wycofa honorowy patronat – powiedział Artur Wiśniewski, jeden z sygnatariuszy listu, prezes Fundacji „Tak dla Rodziny”.

– W całej Polsce ostatnio mamy do czynienia z demonstracjami, które skierowane są w nasze uczucia religijne. Jako chrześcijanie nie zgadzamy się, aby kolejne marsze zła kierowane były w nasze rodziny. Fundacja „Tak dla Rodziny” zajmuje się umacnianiem więzi rodzinnych i małżeńskich. W naturalny sposób stajemy po stronie tradycyjnej rodziny i wartości. Ze strony prezydenta Płocka do tej pory nie ma stanowiska, które by zmieniało tę jego decyzję. Nadal podtrzymuje swój patronat nad tym wydarzeniem, co bardzo przeżywamy – zaznacza Artur Wiśniewski.

Autorzy apelu do prezydenta Płocka z PO przyznali, że honorowy patronat oburza tym bardziej, iż podczas manifestacji LGBT w innych miastach doszło do szeregu profanacji i gorszących wydarzeń. Obraziły one tysiące chrześcijan i zgorszyły setki dzieci – wskazali sygnatariusze Listu Otwartego. Przypomnieli Gdańsk, gdzie sparodiowano procesję Bożego Ciała czy Warszawę, gdzie aktywista ruchu LGBT sparodiował Eucharystię. Stąd apel o wycofanie honorowego patronatu jest uzasadniony.