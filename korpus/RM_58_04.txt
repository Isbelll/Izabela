Jako mieszkańcy Radomia, jako społeczeństwo mieszkające w centralnej Polsce, chcemy wyrazić ogromny gest wsparcia względem ks. abp. Marka Jędraszewskiego i tych jego znakomitych, konkretnych słów określających to, co się w obecnych czasach dzieje, a w szczególności to, co ostatnimi czasy dotarło do naszej ojczyzny, czyli mówiąc krótko to, co jest określane mianem ideologii gender – mówił w czwartkowych „Aktualnościach dnia” Łukasz Mierzejewski z biura Radia Maryja w Radomiu.

Radom to kolejne miasto, po Krakowie, w którym wierni wezmą udział w modlitewnym spotkaniu, aby wyrazić poparcie dla ks. abp. Marka Jędraszewskiego, który stał się celem ataków środowisk popierających ideologię LGBT po wygłoszeniu homilii z okazji 75. rocznicy wybuchu Powstania Warszawskiego.


– Jako mieszkańcy Radomia, jako społeczeństwo mieszkające w centralnej Polsce, chcemy wyrazić ogromny gest wsparcia względem ks. abp. Marka Jędraszewskiego i tych jego znakomitych, konkretnych słów określających to, co się w obecnych czasach dzieje, a w szczególności to, co ostatnimi czasy dotarło do naszej ojczyzny, czyli mówiąc krótko to, co jest określane mianem ideologii gender – wyjaśnił Łukasz Mierzejewski.

Spotkanie odbędzie się w sobotę 10 sierpnia o godz. 18.30 w kościele ojców jezuitów.

– W najbliższą sobotę, wzorem Krakowa chcemy spotkać się na modlitewnym spotkaniu, na Mszy św. o godz. 18.30 w kościele o. jezuitów. Jest to kościół Świętej Trójcy, kościół, który pamięta czasy „Solidarności”. To właśnie w tym kościele, z tego kościoła błogosławił protestujących robotników błogosławiony ksiądz Roman Kotlarz. W tym miejscu chcemy spotkać się, aby dać wyraz tego modlitewnego wsparcia dla księdza arcybiskupa, a zarazem prosić, błagać Maryję, Matkę Bożą o to, żeby nasz naród się nawrócił i żeby Polacy zrozumieli wreszcie, jakie olbrzymie zagrożenie idzie za tą okropną ideologią gender – podkreślił gość „Aktualności dnia”.

Po zakończeniu Eucharystii będą zbierane podpisy, które stanowić będą formę deklaracji 9-dniowej modlitwy Koronką do Bożego Miłosierdzia o nawrócenie naszego narodu.

– Tuż po Mszy św. udamy się przed kurię Diecezji Radomskiej – to jest obok kościoła o. jezuitów – tam zostanie odczytany list wsparcia, zarazem list gratulacyjny dla księdza arcybiskupa. Pod tym listem będziemy zbierali podpisy. Każdy złożony podpis będzie deklaracją tego, że przez 9 kolejnych dni, począwszy od niedzieli, będziemy modlić się Koronką do Bożego Miłosierdzia o nawrócenie polskiego narodu oraz o siłę i wytrwałość dla księdza arcybiskupa. Nie zlekceważcie, drodzy mieszkańcy Radomia i okolic tego naszego zaproszenia. Przybądźcie tłumnie i zabierzcie ze sobą atrybut polskiego patriotyzmu, czyli biało-czerwoną flagę – zaapelował Łukasz Mierzejewski.