Modlitwa w intencji ks. abp. Marka Jędraszewskiego, a także wszystkich tych, którzy ulegli neomarksistowskiej ideologii gender – to główny cel jutrzejszego spotkania przed budynkiem krakowskiej kurii – podkreślają organizatorzy.

W ostatnim czasie metropolita krakowski ks. abp Marek Jędraszewski stał się celem ataków środowisk lewicowo-liberalnych. Powodem miały być jego słowa na temat niebezpieczeństwa, jakie niesie ze sobą ideologia gender, promowana przez środowiska LGBT.
– Ktoś może być obrażony. My uważamy, że ks. abp Marek Jędraszewski nazwał zło po imieniu. I na to wszyscy czekali – wskazuje Dariusz Walusiak, współorganizator akcji w obronie ks. abp. Marka Jędraszewskiego.

– Stanął w obronie naszych rodzin, w obronie naszych dzieci i dlatego powinniśmy go bronić. Modlić się o niego, o jego mądrość, o jego siłę, ażeby w dalszym ciągu miał odwagę mówić jasno, co jest dobre, a co jest złe. To jest obowiązek pasterza i każdego z nas – podkreśla Wojciech Zięba, prezes Polskiego Stowarzyszenia Obrońców Życia Człowieka.

– Nie godzimy się, jako katolicy, jako matki i ojcowie, na to, co się w Polsce teraz dzieje. Nie godzimy się na masowy atak na nasze katolickie wartości, na rodzinę. Nie godzimy się na deprawację naszych dzieci – akcentuje Beata Popławska-Walusiak, współorganizator akcji w obronie ks. abp. Marka Jędraszewskiego.

W sobotę przed budynkiem krakowskiej kurii przy ul. Franciszkańskiej 3 odbędzie się spotkanie modlitewne w obronie ks. abp. Marka Jędraszewskiego.

– Popieramy naszego Arcybiskupa i zgadzamy się z tym, co powiedział – podkreśla Dariusz Walusiak.

– Na naszym spotkaniu będziemy się za niego gorąco modlić. Będziemy się modlić także za Polskę, za nasze rodziny, za to byśmy nigdy Pana Boga nie zawiedli i za to, żeby Polacy, którzy myślą inaczej, którzy nas obrażają, którzy szczególnie obrażają naszą Matkę Maryję – nawrócili się – dodaje Beata Popławska-Walusiak.

W obronie ks. abp. Marka Jędraszewskiego stają zarówno świeccy, jak i duchowni. Przewodniczący Konferencji Episkopatu Polski ks. abp Stanisław Gądecki wystosował specjalny list w tej sprawie [zobacz więcej].