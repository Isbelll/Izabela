Jest to wyjątkowo bulwersująca decyzja prokuratury w sprawie ikony jasnogórskiej w sześciobarwnym nimbie. Doskonale wiemy, że intencją twórców tego parodystycznego przedstawienia Matki Bożej Jasnogórskiej była drwina z uczuć religijnych katolickiej większości. To była prowokacja. To był atak na najświętszy symbol, nie tylko religijny, ale również narodowy, bo ta ikona przecież jest symbolem narodowym – mówił mecenas Jerzy Kwaśniewski, prezes Ordo Iuris, w piątkowych „Aktualnościach dnia” na antenie Radia Maryja.
Prokuratura częstochowska umorzyła sprawę dotyczącą profanacji obrazu Matki Bożej Częstochowskiej, który niesiony był na tzw. marszu równości. Matka Boża Częstochowska miała w swój wizerunek wpisaną tęczową aureolę.
– Jest to wyjątkowo bulwersująca decyzja prokuratury w sprawie ikony jasnogórskiej w sześciobarwnym nimbie. Doskonale wiemy, że intencją twórców tego parodystycznego przedstawienia Matki Bożej Jasnogórskiej była drwina z uczuć religijnych katolickiej większości. To była prowokacja. To był atak na najświętszy symbol, nie tylko religijny, ale również narodowy, bo ta ikona przecież jest symbolem narodowym. W tej konkretnej sytuacji znamiona czynu zabronionego – naruszenia uczuć religijnych z art. 196. Kodeksu karnego z całą pewnością zostały wypełnione – podkreślił mec. Jerzy Kwaśniewski.
Prokuratura uznała, że w tym przypadku nie było przestępstwa obrazy uczuć religijnych, ponieważ symbol tęczy nie ma charakteru ubliżającego czy wulgarnego.
– Prokurator podjął decyzję, która w żaden sposób nie może być uzasadniona przepisami prawa. To jest chyba wyraz jakichś indywidualnych uprzedzeń czy przekonań. Mamy nadzieję, że w toku postępowania sądowego ta decyzja będzie mogła być zweryfikowana. Jednocześnie toczy się przynajmniej osiem lub dziewięć postępowań w Polsce, w tym postępowanie związane z oplakatowaniem takimi właśnie parodystycznymi, obraźliwymi plakatami z ikoną w sześciobarwnym nimbie klasztoru przy ulicy Żelaznej w Warszawie – powiedział prezes Ordo Iuris.
Jak podkreślił gość „Aktualności dnia”, przepisy dotyczące ochrony uczuć religijnych są stosowane we wszystkich państwach europejskich.
– Przepisy chroniące uczucia religijne są właściwie obecne w każdym państwie Europy i są tam stosowane: w Niemczech, we Włoszech, w Hiszpanii. A tymczasem nasza prokuratura nie jest w stanie przy tak ewidentnych sytuacjach zadziałać i stanąć na wysokości zadania, udzielając ochrony uczuciom religijnym katolików – zaznaczył mec. Jerzy Kwieciński.