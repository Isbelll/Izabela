W tym roku „Tęczowy piątek” przyjmuje formę wrogiego przejęcia szkoły, ponieważ zmienia formułę, staje się akcją rozproszoną i partyzancką, w której Kampania Przeciw Homofobii przez pewien czas odżegnywała się całkowicie od jej organizacji – akcentuje prezes Ordo Iuris Jerzy Kwaśniewski.

Akcja organizowana przez Kampanię Przeciw Homofobii odbywa się dziś w części placówek oświatowych.

Jerzy Kwaśniewski zwraca uwagę, że odbywa się ona z oczywistym naruszeniem przepisów prawa oświatowego i bez wiedzy rodziców, którym Konstytucja RP „zastrzega prawo do decydowania o wychowaniu dzieci zgodnie z przekonaniami”.

Wskazuje też, że w tym roku akcja ma charakter zamachu na szkołę.

– W tym roku „Tęczowy piątek” przyjmuje formę wrogiego przejęcia szkoły, ponieważ zmienia formułę, staje się akcją rozproszoną i partyzancką, w której Kampania Przeciw Homofobii przez pewien czas odżegnywała się całkowicie od jej organizacji. Dopiero w radiu usłyszeliśmy jednoznaczną deklarację, że Kampania Przeciw Homofobii organizuje i koordynuje tę akcję. Kilka dni temu pojawiły się wystudiowane, przygotowane zawczasu spoty z udziałem celebrytów reklamujące tę akcję, a zatem ta kampania była oczywiście przygotowana wcześniej, ale nie informowano o tym szkół. Dlaczego tak późno pojawia się zarówno promocja, jak i informacje o tym? Zapewne m.in. po to, żeby rady rodziców nie zdążyły zareagować – mówi Jerzy Kwaśniewski.

Instytut Ordo Iuris przygotował poradnik dla rodziców, w którym wskazuje, jak ustrzec dziecko przed „Tęczowym piątkiem”.

Zaleca w nim, by rodzice dopytali w szkole, czy akcja będzie realizowana, przez kogo i czy została wyrażona na to zgoda dyrektora szkoły i rady rodziców.

„Tęczowy piątek” jest organizowany od 2016 r. w ostatni piątek października. Kampania Przeciw Homofobii tłumaczy, że akcja ma być wsparciem dla młodzieży LGBTQ.