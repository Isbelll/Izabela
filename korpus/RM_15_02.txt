W Krakowie rozpoczął działalność pierwszy w mieście dom dla gejów, lesbijek i osób transseksualnych. Przyjrzymy się temu uważnie – zapowiada wojewoda małopolski Piotr Ćwik.
Dom dla środowisk LGBT to pierwsze tego typu miejsce w Krakowie. Według zapowiedzi pomysłodawców, ma to być miejsce wydarzeń kulturalnych i wsparcia psychologicznego. Środowiska homoseksualistów atakują ludzi wierzących, kpią z Boga i katolików. Chcą wykorzenić z Polski wartości katolickie i naszą tradycję. Dlatego tak ważne jest to, byśmy promowali chrześcijańskie wartości – podkreśla wojewoda małopolski Piotr Ćwik.
    – Trzeba się temu przyglądać z uwagą, jednocześnie promując wartości, które są dla nas istotne, ważne, wartości oparte na tradycyjnym modelu wychowania rodziny, te wartości, które odwołują się do hasła „Bóg, Honor, Ojczyzna”, te wartości, które są nam drogie jako ludziom wierzącym – akcentuje Piotr Ćwik.
Dom dla środowisk LGBT został wynajęty dzięki grantowi z Fundacji Batorego, a także ze zbiórek internetowych. To, co robią środowiska LGBT, spotyka się ze sprzeciwem zdecydowanej większości Polaków – zauważa senator Marek Pęk.
    – My na pewno nie pozwolimy na to, ażeby ta wielka eskalacja antykultury dalej się w Krakowie rozwijała. To wyraźnie również pokazuje, że zbliżające się wybory parlamentarne są wyraźną walką o sprawy najważniejsze. To jest starcie kultury i antykultury, to jest starcie cywilizacyjne – zaznacza Marek Pęk.
Dlatego wojewoda zapowiada interwencje w sprawie działań środowisk homoseksualnych, w tym nowo powstałego domu w Krakowie.
    – Zbadamy podstawy na jakich rozpoczął funkcjonowanie. Jeśli będą się pojawiały jakieś uchwały samorządu, które będą związane także z promocją LGBT na poziomie szkół, również będziemy to poddawać bardzo dokładnej analizie prawnej, w zgodzie z konstytucją będziemy podejmować decyzje – zapowiada Piotr Ćwik.
    – Muszą się nad tym zastanowić krakowscy radni, samorządowcy, myślę, że również Ministerstwo Edukacji Narodowej i pani kurator – wszyscy musimy na nowo spojrzeć na to, jakie są konkretne uregulowania prawne i rzeczywiście zacząć egzekwować te wszystkie przepisy, które chronią polską rodzinę, polską obyczajowość, polską tożsamość – dodaje senator Marek Pęk. 
Działać należy szybko, bo to młodzież jest dziś najbardziej narażona na propagandową działalność środowiska LBGT.