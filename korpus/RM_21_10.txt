Konferencja Episkopatu Polski zajmie w czwartek stanowisko w sprawie podpisanej przez prezydenta stolicy deklaracji LGBT+ – poinformował we wtorek przewodniczący KEP ks. abp Stanisław Gądecki.

Ks. abp Stanisław Gądecki bierze udział w 382. Zebraniu Plenarnym Konferencji Episkopatu Polski, które we wtorek rozpoczęło się w Warszawie. W rozmowie z dziennikarzami ks. abp Gądecki poinformował, że KEP zajmie stanowisko w sprawie podpisanej przez prezydenta stolicy deklaracji LGBT+.

W połowie lutego prezydent Warszawy Rafał Trzaskowski podpisał dokument „Warszawska polityka miejska na rzecz społeczności LGBT+”, tzw. deklarację LGBT+.

W piątek wspólne stanowisko w sprawie deklaracji LGBT+ opublikowali metropolita warszawski ks. kard. Kazimierz Nycz i biskup diecezji warszawsko-praskiej ks. bp Romuald Kamiński.

„Duży niepokój wzbudzają standardy i wytyczne Światowej Organizacji Zdrowia (WHO), które, jak wynika z zapisu w +deklaracji+, stoją u podstaw zaprezentowanej tam +edukacji antydyskryminacyjnej i seksualnej w każdej szkole+. Brak jakiejkolwiek wzmianki w omawianym dokumencie na temat roli rodziców – wobec których szkoła wraz ze wszystkimi obecnymi w niej elementami edukacji ma charakter służebny – może oznaczać, że +deklaracja+ jest sprzeczna z konstytucyjnym prawem rodziców do wychowania dzieci zgodnie z własnymi przekonaniami oraz z obowiązującym prawem oświatowym” – napisali księża biskupi.

Duchowni poparli działania zmierzające ku temu, aby to rodzice mieli decydujący wpływ na kształtowanie swoich dzieci.

„Należy zadbać o mądre wychowanie seksualne, które powinno mieć swój początek w rodzinie i być kontynuowane w szkole. Nie może stać ono w sprzeczności z wartościami wyznawanymi przez rodziców, którzy chcą je przekazać swoim dzieciom” – wskazali.

Przypomnieli, że Kościół często przypomina o szacunku, jakim powinno się obdarzać osoby homoseksualne. Przytoczyli też nauczanie „Katechizmu Kościoła Katolickiego”, że „akty homoseksualizmu z samej swojej wewnętrznej natury są nieuporządkowane”, a osoby homoseksualne wezwane są do życia w czystości.

„Chrześcijańska antropologia nie może zaakceptować wielu obecnych w ideologii LGBT aspektów, działań i postulatów, w tym związanych z promocją zawartej tam wizji ludzkiej płciowości, rodziny i jej roli w społeczeństwie, małżeństwa” – wskazali.