Organizacje LGBT po raz kolejny planują przeprowadzenie tzw. „tęczowego piątku” – wydarzenia, które ma promować wśród uczniów ideologię gender. Inicjatywa budzi liczne wątpliwości prawne, ponieważ, m.in. podważa prawo rodziców do wychowania dzieci zgodnie z własnymi przekonaniami. Organizatorzy akcji dopuszczają się także manipulacji podając w materiałach prezentowanych podczas tzw. „tęczowego piątku” fałszywe informacje. Instytut Ordo Iuris podczas konferencji prasowej zaprezentował materiały, które mają pomóc rodzicom i uczniom w egzekwowaniu ich konstytucyjnych praw.


Kampania Przeciw Homofobii, która organizuje tzw. „tęczowy piątek”, błędnie utrzymuje, że konstytucyjne prawo rodziców do wychowania dzieci zgodnie z własnymi przekonaniami nie obowiązuje w przestrzeni szkolnej. Ponadto, treści przekazywane uczniom podczas akcji wykraczają poza obowiązującą w polskich szkołach podstawę programową, a nawet stoją z nią w sprzeczności. Zgodnie bowiem z rozporządzeniem Ministra Edukacji Narodowej, całość działań wychowawczych szkoły powinna być spójna i „wspierać wychowawczą rolę rodziny”, „promować integralne ujęcie ludzkiej seksualności” oraz „kształtować postawy prorodzinne, prozdrowotne i prospołeczne”.



„Ta akcja ma manipulacyjny charakter. Treści jakie w jej ramach będą przekazywane nie mieszczą się w podstawie programowej i są głęboko ideologiczne. Program wychowania do życia w rodzinie jest nie do pogodzenia z materiałami, które w tym przypadku są prezentowane” – zaznaczył adw. Rafał Dorosiński z Centrum Analiz Ordo Iuris.

