Tuchów spotkały represje z powodu przyjęcia uchwały w sprawie sprzeciwienia się ideologii LGBT. Jedna z francuskich gmin zerwała partnerstwo z polskim miastem. W ubiegłym tygodniu samorządowcy z Francji przegłosowali uchwałę w tej sprawie. Francuzi uznali, że przyjęta przez Tuchów uchwała „lekceważy prawa człowieka”, a polski rząd propaguje homofobię.

Radny PiS z Tuchowa, Janusz Łukasik ocenił, że zerwanie partnerstwa przez Francuzów wynika z poprawności politycznej. Zdaniem samorządowca to brak tolerancji i szacunku.

– Istnieje teraz taka poprawność polityczna w Europie zachodniej. Tę poprawność polityczną chce się nam narzucić. My musimy postępować tak, jak oni uważają za słuszne. Gdzie tu jest tolerancja, gdzie tu jest szacunek do nas, jako miasta piastowskiego? My tu po prostu szanujemy każdego człowieka, pielęgnujemy te wartości chrześcijańskie, na których wyrośliśmy, i w których wzrastamy. Zabrakło tej tolerancji. Nasi partnerzy tyle razy przyjeżdżali do naszego miasta. Mieli okazję poznać, jak my tu żyjemy. Czy tu ktokolwiek był obrażany? Czy kogokolwiek dyskryminowaliśmy? Nie było czegoś takiego – podkreślił Janusz Łukasik.

Radny dodał, że przyjęta uchwała spotkała się z dużym poparciem mieszkańców. Rezolucja została uchwalona w maju ubiegłego roku.