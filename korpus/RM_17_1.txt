Karta LGBT Plus, przyjęta przez prezydenta Warszawy, niesie ze sobą uprzywilejowanie tych środowisk. Jest to coś niebywałego i wydaje się, że trochę gdzieś zaniechaliśmy i przegapiliśmy to, że ta rewolucja obyczajowa, seksualna gdzieś tam sobie pełzła – powiedziała poseł Elżbieta Kruk w środowych „Aktualnościach dnia” w Radio Maryja.

W Bełżycach i Opolu Lubelskim miały się odbyć wczoraj kolejne spotkania w ramach akcji „SOS dla Polskiej Rodziny”. Nie doszło jednak do nich z powodu trąby powietrznej, która przeszła w województwie lubelskim. W spotkaniu miała uczestniczyć Elżbieta Kruk. Zdecydowała jednak, że rodziny, które ucierpiały w wyniku kataklizmu potrzebują natychmiastowej pomocy. Jako jedna z pierwszych pojawiła się w miejscu tragedii.

Trąba powietrzna uszkodziła kilkadziesiąt budynków – poinformowała Elżbieta Kruk.

– Tam jest taka dziwna sytuacja meteorologiczna, bo na przestrzeni dziesięciu kilometrów miało miejsce tornado. Trudno nawet zdiagnozować, skąd takie zjawisko pogodowe nagle w tym miejscu się stało, bo nie było tam jakichś wielkich różnic temperatur, ale stało się. Zniszczonych zostało ponad czterdzieści budynków mieszkalnych, około osiemdziesięciu budynków gospodarczych, połamane z korzeniami drzewa. To były właśnie siły tego tornada, było je widać po tych powykręcanych starych drzewach oraz połamanych słupach żelbetowych. Straty materialne są ogromne, ale dzięki Bogu nikomu nic się nie stało, a jedynie kilka zwierząt zostało poranionych. Bardzo szybko pojawiły się tam wszelkie służby, którym udało się pomóc i zabezpieczyć uszkodzone dachy – mówiła gość Radia Maryja.

Planowo odbywają się kolejne spotkania w ramach akcji „SOS dla Polskiej Rodziny”. O godz. 17.00 rozpoczęło się spotkanie w kinie „Renesans” w Rykach. O godz. 19.00 odbędzie się spotkanie w Łukowie, w budynku poklasztornym przy kościele Podwyższenia Krzyża Świętego.

Poseł PiS podkreśliła, że trzeba się organizować i informować o zagrożeniach związanych z LGBT.

– Jeszcze do niedawna nie spodziewaliśmy się, że może się wydarzyć coś takiego, bo to już nie tylko promocja, ale ta Karta LGBT Plus, przyjęta przez prezydenta Warszawy, niesie ze sobą uprzywilejowanie tych środowisk. Jest to coś niebywałego i wydaje się, że trochę gdzieś zaniechaliśmy i przegapiliśmy to, że ta rewolucja obyczajowa, seksualna gdzieś tam sobie pełzła. Wydawało nam się, że jest gdzieś z dala od Polski, więc jesteśmy bezpieczni. Okazuje się, że nie, bo jest już u nas, bo nie podjęliśmy w odpowiednim czasie odpowiednich kroków. Najwyższy czas, żeby się zorganizować i zaktywizować, i to jest przede wszystkim celem tych spotkań. Chodzi o to, żeby sobie uświadomić, że to dotyczy nas wszystkich i w każdym momencie może dotyczyć naszych dzieci – wskazała polityk.

Wprowadzanie seksualizacji dzieci do szkół jest niezgodne z Konstytucją RP – wskazała Elżbieta Kruk.

– Te działania podejmowane są przez te środowiska, których przedstawiciele biegają po ulicy i krzyczą „Konstytucja, konstytucja”, a tutaj to nie jest dla nich istotne, co jest zapisane w konstytucji, a w konstytucji są jasne deklaracje, że prawo do wychowania dzieci zgodnie ze swoim światopoglądem mają rodzice. Rodzice mają to prawo, nie można wprowadzać tych treści do szkół, jeśli nie ma zgody rodziców. Pamiętajmy o tym, bo o tych sprawach trzeba jasno mówić – powiedziała poseł PiS.