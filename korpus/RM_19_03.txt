„Jeden partner/ka przez całe życie, czy co tydzień jeden/jedna?”- taką nazwę ma debata zaplanowana na 2 kwietnia b.r. (w rocznicę śmierci Jana Pawła II) w Europejskim Centrum Solidarności w Gdańsku. Inicjatorem jest Stowarzyszenie na rzecz Osób LGBT Tolerado. Wiceminister kultury Jarosław Sellin zwrócił się do dyrektora ECS z kilkoma pytaniami odnośnie do tego wydarzenia.

„Z wielkim zaniepokojeniem przyjąłem więc informację o tym, że właśnie 2 kwietnia br. (w rocznicę śmierci Jana Pawła II!) w Europejskim Centrum Solidarności zaplanowano debatę pt. >>Jeden partner/ka przez całe życie, czy co tydzień jeden/jedna?<<, której inicjatorem jest Stowarzyszenie na rzecz Osób LGBT Tolerado”- rozpoczął swoje pismo sekretarz stanu w MKiDN.

„2 kwietnia 2005 roku, czternaście lat temu, odszedł od nas Jan Paweł II – papież, a zarazem – jak od lat w sondażach wskazują Polacy – największy Polak w tysiącletniej historii naszej ojczyzny. Papież Karol Wojtyła swoim duchowym przewodnictwem oraz przesłaniem o >>odnowie oblicza polskiej ziemi<< przyczynił się do demokratycznych zmian, które zaszły w Polsce w latach 80-tych i później. Postać ta jest szczególnie ważna dla obywatelskiego ruchu >>Solidarności<< i wszystkich wolnościowych oraz niepodległościowych środowisk tamtych czasów. Jednak Ojciec Święty był nie tylko duchowym przywódcą niepodległościowych idei w Polsce, ale również wielkim propagatorem troski o rodzinę, rozumianą jako podstawowa komórka społeczna” – pisze Jarosław Sellin w liście do dyrektora ECS, Basila Kerskiego.

Wiceminister przywołuje tutaj adhortację Familiaris Consortis, w której Ojciec Święty wymienił zagrożenia dla rodziny

„Wartości, których nauczał Jan Paweł II mają charakter uniwersalny, a ich korzeni należy doszukiwać się w cywilizacji chrześcijańskiej stanowiącej fundament współczesnej Europy” – podkreśla polityk.

Jak dodaje, informację o debacie organizowanej w Centrum właśnie 2 kwietnia, przyjął „z wielkim zaniepokojeniem”. Następnie Jarosław Sellin przytacza informacje na temat Stowarzyszenia na rzecz Osób LGBT Tolerado: „Jak wynika z deklaracji tej organizacji, zajmuje się ona działalnością na rzecz lesbijek, gejów, biseksualistów, osóbtranspłciowych, queer, interseksualistów oraz osób bezpłciowych. Zaplanowana dyskusja poświęcona ma być >>wielości partnerów/partnerek w życiu seksualnym<<. Wiceszef MKiDN przypomina, że dla >>Solidarności<< bardzo ważne były wartości chrześcijańskie i bez nich właściwie nie byłoby tego ruchu. Polityk zwraca uwagę, że planowane wydarzenie stoi w jawnej sprzeczności z ideałami >>Solidarności<< oraz wartościami głoszonymi przez jej duchowego przywódcę Jana Pawła II”.

W liście do dyrektora ECS wiceminister kultury zadał cztery pytania:

1. Czy organizowane wydarzenie jest jednym z elementów działalności ECS, czy ma charakter komercyjny?

2. Czy właściwym jest prowadzenie na terenie ECS działalności w postaci publicznej dyskusji o liczbie partnerów/partnerek seksualnych? Czy to w ogóle jest interesujący problem w debacie publicznej? Działalność taka jest sprzeczna ze Statutem kierowanej przez Pana instytucji. Jaki związek ma taka dyskusja z propagowaniem dziedzictwa i idei ruchu „Solidarności”?

3. Czy zamierza Pan dopuścić do tego, aby na terenie ECS-u propagowano skrajnie radykalną ideologię sprzeczną z duchem Solidarności?

4. Czy zdaje Pan sobie sprawę, że takie wydarzenia w publicznej instytucji kultury mogą bulwersować i oburzać miliony naszych rodaków, a co za tym idzie przyczyniają się do pogłębiania podziałów?”.