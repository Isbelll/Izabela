Ministerstwo Sprawiedliwości przygląda się i monitoruje sprawę wniosku dotyczącego transkrypcji zagranicznego aktu urodzenia syna Polki żyjącej w związku jednopłciowym, w którym jako rodzice figurują dwie kobiety.

Środowiska LGBT przy pomocy takiej transkrypcji chciałyby wprowadzenia do Polski tylnymi drzwiami możliwości adoptowania dzieci przez pary homoseksualne. Na taką transkrypcję zezwolił ostatnio WSA w Krakowie.

W ocenie wiceministra sprawiedliwości Marcina Romanowskiego, należy zmienić ustawę o aktach stanu cywilnego tak, by wyraźnie wyłączyć możliwość transkrypcji zagranicznych aktów stanu cywilnego sprzecznych z polskim prawem i tak, by nie ucierpiały na tym dzieci czekające na dowód osobisty.

Polityk mówił o tym „Naszemu Dziennikowi”. W rozmowie z Redakcją Informacyjną Radia Maryja zaznaczył jednak, że nie proponuje tu jeszcze żadnych konkretnych rozwiązań, a jedynie identyfikuje problem. Wiceminister Marcin Romanowski dodał przy tym, że takie rozwiązania być może nie będą potrzebne, choć – jak wskazał – nie wyklucza ich.

– Na pewno się temu przyglądamy. Mamy przed sobą tryb instancyjny w sądownictwie administracyjnym, więc być może nie będą potrzebne żadne działania legislacyjne. Nasz porządek prawny w obecnym kształcie nie pozwala na wprowadzanie do naszego systemu prawnego zagranicznych adopcji przez pary homoseksualne. Dwa sądy administracyjne były odmiennego zdania, ale jest jeszcze Naczelny Sąd Administracyjny. Zatem nie ma sensu wprowadzać zmian, jeżeli jeszcze sprawa się nie zakończyła. Nie wykluczamy jednak tego – wskazał Marcin Romanowski.

Resort sprawiedliwości, jak wyjaśnia wiceminister, interesuje się sprawą uczestnicząc w niej od strony prokuratury i proponując pewne rozwiązania. 

