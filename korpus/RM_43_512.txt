Konwencja Stambulska musi być jak najszybciej wycofana z funkcjonowania w polskiej rzeczywistości – podkreśliła  Barbara Nowak, małopolska kurator oświaty, podczas „Rozmów niedokończonych” w Radiu Maryja.
Konwencja Stambulska to dokument podpisany jeszcze przez rząd PO-PSL. Środowiska prawicowe apelują od dawna, aby Polska wypowiedziała niebezpieczną konwencję.
Oficjalnie mówi ona o zapobieganiu i przeciwdziałaniu przemocy wobec kobiet.  Jednak pod szczytnymi hasłami przemycane są elementy ideologii gender.
Kurator oświaty Barbara Nowak była pytana na antenie Radia Maryja o wpływ Konwencji Stambulskiej na edukację dzieci.
– Nie ma wątpliwości, że Konwencja Stambulska musi być jak najszybciej wycofana z funkcjonowania w polskiej rzeczywistości. Ona jest absolutnie zła i absolutnie szkodliwa. Przez zapisy, jakie zawiera, na pewno spowoduje – jeżeli nie zostanie usunięta – że pod płaszczykiem „równości” czy też „antydyskryminacyjnej polityki” będzie to wchodziło do szkół – wskazała Barbara Nowak.
Ekspert zwróciła też uwagę na kwestię błędnego przetłumaczenia Konwencji Stambulskiej z języka angielskiego na język polski. Jak powiedziała, służy to ukryciu niektórych zapisów. Jest mowa m.in. o płci, ale już nie o płci kulturowej – zaznaczyła.
W ocenie Barbary Nowak Polacy są celowo oszukiwani, aby nie zobaczyli podstępu ideologów LGBT.