
fot. twitter.com/ArchKrakowska
Metropolita krakowski ks. abp Marek Jędraszewski otrzymał Nagrodę im. Sługi Bożego Jerzego Ciesielskiego, przyznawaną przez Fundację Źródło za działalność na rzecz umacniania rodzin. Nagrodę wręczono w piątek w Politechnice Krakowskiej.

Archidiecezja Krakowska
@ArchKrakowska


#AbpMarekJędraszewski laureatem Nagrody Tygodnika Rodzin Katolickich „Źródło”, której Patronem jest Czcigodny Sługa Boży Jerzy Ciesielski, Ojciec Rodziny @EpiskopatNews @agencja_KAI @RadioMaryja @Gosc_Niedzielny @niedziela_pl @TVP3Krakow @TV_Trwam @ReligiaTVP @RepublikaTV





Kapituła 24. edycji Nagrody im. Sługi Bożego Jerzego Ciesielskiego uhonorowała metropolitę krakowskiego m.in. za to, że „odważnie, w świecie opanowywanym przez tzw. poprawność polityczną, wskazuje drogowskazy prowadzące ludzi do zbawienia, wskazuje, w jaki sposób rodziny we współczesnym świecie powinny tę drogę przebywać. Przedstawienie prawdy o błędnych, prowadzących na manowce ideologiach, takich jak LGBT, genderyzm i ekologizm, wpisuje się jednoznacznie w posługę myślenia Naukowca, Duszpasterza, Metropolity”.
„Chcemy podkreślić rolę, jaką wypełnia arcybiskup (…). Odnajduje drogowskazy, które prowadzą do zbawienia i pokazuje je – niekiedy musi pokazywać je aż heroicznie z tego względu, że nie zawsze prawda jest chętnie prezentowana” – powiedział dziennikarzom członek kapituły nagrody prof. Janusz Kawecki. Jak dodał, decyzja o nagrodzie dla ks. abp. Jędraszewskiego była podyktowana także opiniami płynącymi od czytelników do redakcji „Źródła”.
Ks. abp Marek Jędraszewski, dziękując za nagrodę, powiedział, że przy takich okazjach pojawia się „wyrzut sumienia, że nie zrobiło się więcej”.
W swoim wystąpieniu metropolita krakowski powoływał się na teksty Kościoła, podkreślał rolę rodziny, zwracał uwagę na zagrożenia płynące z nowych ideologii, zaznaczył, że nie ma narodu polskiego bez Chrystusa.
„(…) Cały naród tworzony ze świętych rodzin buduje swoją wspaniałą cudowną kulturę życia, będącą na antypodach szerzącej się cywilizacji śmierci” – mówił ksiądz arcybiskup. Podkreślił, że naród ma prawo upominać się o swoją suwerenność w różnych jej wymiarach, w tym „w wymiarze duchowym i mającym przełożenie na wymiary życia społecznego, państwowego, międzynarodowego”. Metropolita, powołując się na Jana Pawła II, mówił, że na Kościele spoczywa zobowiązanie do kroczenia drogami rodziny.
„Co jakiś czas pojawiają się nowe zagrożenia. Nie chce się teraz mówić i pamiętać, że w swojej ostatniej książce +Pamięć i tożsamość+, gdy Jan Paweł II mówił o ideologiach zła – bolszewickiej czerwonej i nazistowskiej brunatnej – wskazywał, że rodzi się nowa ideologia zła – to jest jego określenie – polegająca na tym, że kwestionuje się status mężczyzny, kobiety, małżeństwa, rodziny” – mówił ksiądz arcybiskup i ocenił, że nowa ideologia może być bardziej niebezpieczna, ponieważ „próbuje wejść w życie społeczne w sposób jeszcze bardziej perwersyjny, nie do końca rozpoznany, a przez to łatwiej przyswajany przez człowieka, który nie zdaje sobie sprawy, że jest narażany (…)”.
Zdaniem ks. abp. Jędraszewskiego przed Kościołem stoi ogromne zadanie, by uświadamiać niebezpieczeństwa obecnych czasów.
Na piątkowej uroczystości obecne były władze Politechniki Krakowskiej, a także m.in. dotychczasowi laureaci nagrody, m.in. o. Tadeusz Rydzyk CSsR, dyrektor Radia Maryja i prof. Bogdan Chazan.
Jerzy Ciesielski urodził się w 1929 r. Krakowie, zmarł w 1970 r. Był inżynierem budownictwa, wykładowcą Politechniki Krakowskiej i Uniwersytetu w Chartumie. Aktywnie działał w krakowskim duszpasterstwie akademickim. Przyjaźnił się z Karolem Wojtyłą. W październiku 1970 r. zginął z dwojgiem swoich dzieci w katastrofie statku na Nilu. W 1985 r. krakowska kuria metropolitalna rozpoczęła proces beatyfikacyjny Ciesielskiego. Fundacja Źródło od stycznia 1992 r. wydaje w Krakowie promujące wartości chrześcijańskie i politykę prorodzinną tygodnik Rodzin Katolickich „Źródło”.
PAP