„Zagrożona Rodzina, Zagrożona Polska” – to tytuł konferencji, która wieczorem odbędzie się w auli św. Jana Pawła II w Oliwie. Spotkanie organizuje Stowarzyszenie Odpowiedzialny Gdańsk. Wydarzenie zainauguruje Msza św. o godzinie 18.00. Po Eucharystii samorządowcy i eksperci będą mówili m.in. o przeciwdziałaniu edukacji seksualnej dzieci i młodzieży.

Konferencja to odpowiedź na ataki środowisk LGBT wobec wartości rodzinnych. Joanna Cabaj, gdańska radna, podkreśliła, że tzw. ideologia gender szczególnie mocno daje o sobie znać właśnie w Gdańsku.

– Plan tej konferencji będzie dotyczył aktualnej sytuacji tego, co się dzieje w Gdańsku, jak przeciwdziałać seksedukacji. To się dzieje w poszczególnych miastach, bo to nie tylko ma miejsce w naszym mieście i dotyczy naszych rodzin, ale chodzi tutaj o całą Polskę. W Gdańsku jest to sprawa tak bardzo ważna, ponieważ Gdańsk jest miastem, w którym działania środowisk LGBT otrzymują niebywałe wsparcie od władz samorządowych. Wystarczy tylko wspomnieć, że dwa lata temu wdrożono Model na rzecz równego traktowania, a następnie wprowadzono seksedukacje do szkół – powiedziała Joanna Cabaj.

W ramach walki z ideologią gender w całej Polsce trwa też akcja „SOS dla Polskiej Rodziny”. Inicjatywa ma pokazać zagrożenia jakie niosą ze sobą treści, które promują środowiska LGBT.