Dawno nie pamiętam tak zgodnego i stanowczego sprzeciwu wobec tego, co wydarzyło się w Warszawie, a co wydaje się zagrożeniem nie tylko warszawskim, ale też w skali całego kraju – powiedziała minister rodziny, pracy i polityki społecznej Elżbieta Rafalska w środowym „Polskim punkcie widzenia” w TV Trwam.

Przeciwko karcie LGBT+ protestuje wiele środowisk – wskazała minister Elżbieta Rafalska.

– Nie pamiętam dawno tak zgodnego i stanowczego sprzeciwu wobec tego, co wydarzyło się w Warszawie, a co wydaje się zagrożeniem nie tylko warszawskim, ale też w skali całego kraju. Ja nie mówię o tym, że to jest tylko protest rodziców, bo mamy kolejne stanowiska. Opinia prezesa Jarosława Kaczyńskiego mówiła jasno: to jest uderzenie w dziecko, autonomię rodziny. To jest próba deprawacji polskich dzieci i na to zgody nie będzie – mówiła gość TV Trwam.

Jestem zszokowana tym, że PSL przefarbowało się na tęczowo – dodała szefowa resortu rodziny.

– Są takie siły polityczne, które dają akceptację czy przyzwolenie na tego typu zakusy, które nie tylko nie powinny mieć miejsca w Polsce, ale nie powinny wydarzyć się nigdzie w Europie, a są stosowane, bo mówimy tu o standardach edukacji seksualnej w Europie, które są przyjętymi normami stosowanymi przez WHO. Próbuje się dzisiaj wbrew prawu i konstytucji te normy wprowadzać – zauważyła minister Elżbieta Rafalska.

Gość „Polskiego punktu widzenia” zauważyła, że karta LGBT+ jest naruszeniem zasad zdrowego rozsądku.

– Przekraczamy jakąś granicę, która jest absolutnie nieprzekraczalna, już nie tylko jakimiś standardami, ale zasadami zdrowego rozsądku, nie mówiąc już o tym, że absolutnie naruszającymi prawo rodziców do wychowania dzieci w sferze niezwykle subtelnej i delikatnej, a mówimy o standardach, które dotyczą dzieci w grupie wiekowej 0-4 lata. To jest po prostu niebywałe. Wydaje mi się, że to się śni i nie może mieć miejsca na jawie – powiedziała członek rządu.

Minister Elżbieta Rafalska odniosła się do nowych programów socjalnych Prawa i Sprawiedliwości.

– To już nie są obietnice, tylko pewne deklaracje, które już zamieniają się w czyny. Pracujemy, a nawet finalizujemy już prace nad nowelizacją ustawy o świadczeniu wychowawczym Rodzina 500 plus. Świadczenie będzie przyznawane od 1 lipca, a wypłacane w takich terminach, jak to było w momencie uruchamiania programu, czyli samorządy będą miały określony czas do wydania decyzji – stwierdziła szefowa resortu rodziny.