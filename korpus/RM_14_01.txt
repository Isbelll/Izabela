Mieszkańcy Lęborka zebrali 716 podpisów pod obywatelską inicjatywą uchwałodawczą o mieście wolnym od ideologii LGBT i gender. Projektem w tej sprawie na najbliższym posiedzeniu zajmą się lęborscy radni. To odpowiedź na przenikającą do szkół czy urzędów ideologię, którą pod pretekstem równouprawnienia forsują środowiska lesbijek, gejów, biseksualistów i transseksualistów. 
Lęborczanie, którzy podpisali się pod obywatelską inicjatywą, sprzeciwiają się m.in obecności tęczowej propagandy i seksedukacji w szkołach.
To wszystko – jak piszą autorzy projektu – uderza nie tylko w moralne fundamenty cywilizacji europejskiej, ale i w rodzinę. Uchwała, którą proponują, ma też chronić katolików przed obrażaniem i wyśmiewaniem się z ich wiary.
W Radiu Maryja podczas „Aktualności dnia” mówił o tym Bogusław Mejna, przewodniczący lęborskiego komitetu obywatelskiej inicjatywy uchwałodawczej o mieście wolnym od ideologii LGBT i gender. [słuchaj] 
– Ostatnie sytuacje na tzw. marszach równości pokazały wszystko, a może to jest dopiero początek profanacji uczuć religijnych, wyśmiewania się z Mszy św., z religii katolickiej. W tej uchwale tak wszystko jest napisane, żebyśmy my, również jako katolicy, mieli wolność do swojej wiary, żebyśmy nie byli wyśmiewani. Walczymy o swoją wolność i wolność naszych rodzin pod względem religijnym. To na pewno nie dotyczy tylko katolików, ale dotyczy wszystkich chrześcijan i innych religii, dlatego że są to ugrupowania lewicowe, które z religią są na bakier – wskazał Bogusław Mejna.
Posiedzenie rady miasta Lębork, na którym radni mają rozpatrywać obywatelski projekt uchwały o mieście wolnym od ideologii LGBT i gender, odbędzie się pod koniec sierpnia lub na początku września.