Nasz Pan Jezus Chrystus, prawdziwy Bóg i prawdziwy człowiek w jednej osobie, zapowiedział – jeszcze wtedy, kiedy osobiście głosił nam Ewangelię na ziemi – apostołom wprost „Mnie prześladowali, to i was prześladować będą”. Prześladowanie duchowieństwa rzymskokatolickiego ma się wprost proporcjonalnie do prześladowania Boga – powiedział ks. prof. Tadeusz Guz, filozof, teolog, profesor nauk humanistycznych w „Aktualnościach dnia” w Radiu Maryja.

Ks. prof. Tadeusz Guz wskazał, że atak w kapłanów to tak naprawdę atak wymierzony przeciwko Bogu.

– Nasz Pan Jezus Chrystus, prawdziwy Bóg i prawdziwy człowiek w jednej osobie, zapowiedział – jeszcze wtedy, kiedy osobiście głosił nam Ewangelię na ziemi – apostołom wprost „Mnie prześladowali, to i was prześladować będą”. Prześladowanie duchowieństwa rzymskokatolickiego ma się wprost proporcjonalnie do prześladowania Boga, bo tą racją pierwszą, naczelną, najgłębszą wrogości względem Sług Bożych, bo każdy kapłan i biskup rzymskokatolicki jest wyświęcony na Sługę Bożego, czyli stara się stosownie do swoich talentów, charyzmatów, Darów Bożych, łask – ale także darów natury, które otrzymał od Pana Boga jako Stwórcy – stara się po prostu służyć Bogu. Ta kwestia Boga jest tutaj kwestią naczelną. Owszem, że czasami się mogą zdarzyć napady na duchowieństwo z racji rabunkowych czy finansowych, ale generalnie chodzi o pewną wrogość względem reprezentantów duchowieństwa i tutaj mamy ewidentnie ciągłość, która jest zakotwiczona w ciągłości niewiary – wskazał ks. prof. Tadeusz Guz.

Ataki na chrześcijaństwo nasiliły się w czasach nowożytnych.

– Epoka nowożytna ma pewną ciągłość taką najgłębszą, którą jest negacja wiary w Pana Boga, Trójcę Przenajświętszą, że mamy jednego Pana Boga istniejącego w trzech odrębnych Osobach Boskich, który założył Kościół – w którym pozostaje realnie obecny, w szczególności w Sakramentach świętych – i te ataki na duchowieństwo w pierwszym i naczelnym sensie są skierowane przeciwko Bogu i Sakramentom. Uderzenie w kapłana jest atakiem w realną obecność Boga pośród nas. Szatan, upadli aniołowie, wrogowie Boga i Kościoła wiedzą doskonale, że Boga niewidzialnego nie mogą osiągnąć, ale mogą Go osiągnąć w postaciach sakramentalnych i jedną z tych postaci jest kapłan rzymskokatolicki – stwierdził kapłan.

Skomplikowaną sprawą jest to, jak kapłani mogą się przed atakami skutecznie bronić.

– Jeżeli chodzi o taką moją osobistą radę, to chciałbym zasięgnąć pomocy u rotmistrza Witolda Pileckiego. W jego raporcie z jego dobrowolnego pobytu w niemieckim obozie zagłady Auschwitz wynika, i to są jego własne zapiski poparte jego długim doświadczeniem pobytu w obozie, że ci niemieccy zbrodniarze oświęcimscy, oni mieli wielki lęk przed ludźmi mężnymi, czyli bali się ludzi, którzy byli mężni, patrzyli im prosto w oczy i zachowywali się dostojnie nawet w chwilach ogromnych opresji. Oznacza to, że tylko mężni Polacy, kapłani, biskupi, czyli odważne duchowieństwo, tylko takie będzie takim podmiotem stabilnym, który będzie postrachem dla ducha czasu. My nie mamy się kogo ani czego lękać, bo skoro Pan Bóg jest z nami, to któż przeciwko nam? Radziłbym indywidualnie każdemu kapłanowi, że trzeba po prostu być mężnym. Duch czasu ugina się, załamuje tylko przed człowiekiem mężnym. Także Kościół w Polsce powinien się w tych dniach wykazać stosownym instytucjonalnym, episkopalnym, eklezjalnym męstwem – mówił ks. prof. Tadeusz Guz.