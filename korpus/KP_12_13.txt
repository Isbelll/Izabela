Spędziliśmy dwa dni w autobusie Wiosny z Robertem Biedroniem. Kulisy kampanii na Śląsku i w Małopolsce.

6 MAJA, PONIEDZIAŁEK
Robert Biedroń czeka przy wejściu na Torwar. Jego uśmiechnięta twarz ma jakieś cztery metry wysokości, jest biało-fioletowa i naklejona na autobus. Człowiek Biedroń stoi za rogiem, przy stadionie Legii.

6:45, PARKING POD TORWAREM, WARSZAWA
Temperatura w okolicach pięciu stopni. Operatorzy rozstawiają kamery, wolontariusze w fioletowych koszulkach rozgrzewają się, przestępują z nogi na nogę, fotoreporterzy ziewają.

Chwilę przed 7:00 zza rogu wychodzi Biedroń i jego przyboczni. Z lewej sekretarz zarządu, Krzysztof Gawkowski, jesionka i niebieski szalik. Wiosna wyciągnęła go z SLD w listopadzie zeszłego roku. U Biedronia ma zbudować tzw. struktury, czyli partię w terenie, tam, gdzie trzeba wykonać codzienną pracę i przeważnie nie docierają kamery stacji telewizyjnych. Gawkowski zajmował się tym przez lata w SLD, ale podobnie jak inni ambitni politycy jego pokolenia uderzył w eseldowski szklany sufit. W 2015 roku walczył nawet o przywództwo w Sojuszu po odejściu Leszka Millera, bezskutecznie. Krzysztof Gawkowski, Michał Syska, Paulina Piechna-Więckiewicz – to politycy, którzy byli na listach SLD, a dzisiaj grają w drużynie Biedronia.

Po prawej Marcin Anaszewicz, wiceprezes Wiosny i szef sztabu, główny kampanijny strateg. Dopasowany trencz, różowa koszula, krawat. Z Biedroniem współpracuje od dawna: w 2011 roku prowadził jego zwycięską kampanię wyborczą do sejmu, a po tym, jak w 2014 pomógł mu zostać prezydentem Słupska, pracował w urzędzie miasta. Nieoficjalnie: to on trzyma w Wiośnie korporacyjny porządek.

– 11 tys. km przed nami, ponad 50 miast, prawie 20 dni w podróży. To dalej niż do Władywostoku – zaczyna pełen entuzjazmu Biedroń. – Jedziemy rozmawiać z ludźmi. Będziemy mieli setki spotkań w całej Polsce: w małych miasteczkach, na wsi nawet, w dużych miastach.W mediach nie milkną echa wykładu Tuska na Uniwersytecie Warszawskim. Biedroń dziękuje Tuskowi, że „używa języka Wiosny”, i dodaje: – Zobaczcie państwo, co się dzieje, oni biorą nasze pomysły. Musiała nadejść Wiosna, żeby was wszystkich, polityków starej daty, tradycyjnych, zainspirować. Bez Wiosny to wszystko by się nie udało.

Jeszcze tylko selfie przed autobusem i można wsiadać. Sztab z prezesem z tyłu, media z przodu.

Z rozpiski przesłanej przez biuro prasowe: następny przystanek pod Jasną Górą, później Sosnowiec, Nikiszowiec w Katowicach i burza mózgów w Gliwicach. Dzień na czarno – węgiel i kler.

Godzinę później jedziemy drogą S8 na południe i mam chwilę, żeby zjeść kanapkę z humusem, ogórkiem i rukolą. U Biedronia wszystkie posiłki są wegańskie. Chociaż lider Wiosny czasem je mięso, to deklaruje, że stara się ograniczać. Kanapki dają radę, chociaż przez najbliższe 48 godzin bezmięsna dieta doczeka się jeszcze niejednego żartu frakcji weganosceptycznej.

8:30, BAR ŁAKOMCZUSZEK W KOWIESACH ZA MSZCZONOWEM
– Robert wyjdzie i wypowie się o cenach paliw, że są drogie i to skandal – informuje nas Wiktor Wojciechowski, w partii odpowiedzialny za badania, strategię i media społecznościowe. Będę musiał wrócić do humusowej kanapki po przerwie, bo zawijamy właśnie na stację. Kilka dystrybutorów, sklep i bar Łakomczuszek. Osiem kilometrów za Mszczonowem.– 5,25 zł. Tyle kosztuje dziewięćdziesiątka piątka na stacji benzynowej – mówi Biedroń na tle cennika Orlenu. – 5,25 za litr oznacza, że nie każdego stać na taką benzynę tak jak tych, co jeżdżą limuzynami. Coraz więcej miejscowości, szczególnie tych małych, po prostu umiera, ponieważ nie dojedzie się do lekarza, do szkoły, do pracy.

Biedroń pomstuje na ceny paliw jeszcze chwilę, żeby w końcu powiedzieć o transporcie zbiorowym. – My, jako Wiosna, postulujemy zwiększanie inwestowania w transport publiczny, transport zbiorowy, transport, który każdego roku w dramatyczny sposób umiera – kończy briefing na Orlenie.

Ładuję się do autobusu i mam nadzieję wrócić do swojej kanapki z humusem. Nic z tego. Za plecami właśnie przebiegli mi fotoreporterzy i przepychają się już koło fiata seicento zaparkowanego przy wyjeździe ze stacji. Co się dzieje?

– Po ile ma pan jabłka? – Biedroń podpytuje starszego faceta w kaszkiecie.

– Dwa złote za kilo – odpowiada niechętnie pan Stanisław.

– Słyszałem, że teraz z suszą się zmagacie, prawda? – nie odpuszcza Biedroń.

– A prawda, prawda – pan Stanisław widzi, że gość, za którym latają z aparatami, jednak coś wie o jego jabłkach. Rozmawiają trochę o pogodzie, trochę o trudnym losie sprzedawcy na stacji koło baru Łakomczuszek. Biedroń kupuje jabłek za dychę, a sceptyczny z początku pan Stanisław bez problemu zgadza się na zdjęcia na tle swojego seicento.