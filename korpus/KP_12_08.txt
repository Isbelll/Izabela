Trzeba uderzać w strunę aspiracji na dziś, a nie chwały z przedwczoraj. Michał Sutowski komentuje wystąpienie Donalda Tuska.

Jechać w Polskę i zap… racowywać się od rana do nocy, to raz. Nie dzielić Polaków na lepszych i gorszych w zależności od miejsca zamieszkania, to dwa. No i nie tracić nadziei – bo historia nie raz już płatała figle, a 31 lat temu liderzy przegranego strajku, zanim rok minął, siadali z komuną do stołu gry o władzę w Polsce – to trzy. I jeszcze trochę konkretu: z wizją silnego, bliskiego ludziom samorządu, z twarzą prezydentów metropolii zwycięskich w pierwszych turach zbudować wspólną listę do Senatu – konstytucyjny bezpiecznik na trudne czasy i zarazem eksperyment z możliwie pełnym zjednoczeniem opozycji, z ruchami społecznymi obok partii.Na Długim Targu w Gdańsku Donald Tusk pokazał, że ma gadane, nie da się ukryć. A jednak wszystkie te dobre rady naprawdę mądrego wuja z Brukseli przyćmiewa centralna metafora – niespodziewanego, acz ciężko wywalczonego zwycięstwa nad komuną. Metafora oczywista na obchodach okrągłej rocznicy wyborów czerwcowych i zupełnie niepraktyczna na użytek nadchodzących wyborów jesiennych.

Jeszcze raz: Tusk rozumie to, czego nie łapie wielu szczerych sympatyków opozycji. Że polski konflikt polityczny rozgrywa się przede wszystkim w rejestrze godności. I że właśnie dlatego ludzie docenią (choć do zmiany ich głosu może to nie wystarczyć), jak ktoś do nich, do ich wsi czy miasteczka, przyjedzie i odważy się spojrzeć im w oczy, choćby miał przy okazji usłyszeć świąteczną wiązankę i życzenia śmierci. Dlatego – wbrew częstej w kręgach bliskich KE opinii – nie wystarczy zdominować prasy i telewizji, a nawet dobrze stargetować reklam na Facebooku, żeby pozyskać nieprzekonanych i zmobilizować zniechęconych do pójścia na wybory. Trzeba ruszyć w teren, tańczyć disco polo lub kazaczoka, drzeć japę na rynku, ściskać dłonie na bazarkach i liczyć się z tym, że czasem się dostanie, choćby symbolicznie, po buzi.Tusk wie również, że urażona duma i wyrządzony despekt potężnie mobilizują przeciwników i niezdecydowanych, za to okazywanie drugiej stronie pogardy co najwyżej poprawia samopoczucie tych dawno przekonanych. Dlatego te wszystkie fejkowe mapy, na których głosowanie na PiS pokrywa się np. z poziomem alkoholizmu i przemocy domowej, nie tylko służą działaczom partyjnym za łatwą wymówkę („tam i tak nie ma po co jechać, ten powiat jest stracony”), ale niemiłosiernie podkurwiają stygmatyzowanych. Podkurwiają, dodajmy, twórczo, bo nic tak dobrze nie rozładowuje frustracji, jak zwycięski głos oddany na pohybel wyższościowej elity. Ergo – pogarda świetnie mobilizuje drugą stronę, po stokroć mocniej niż Madonny w tęczowych aureolach, deklaracje LGBT+ czy antyklerykalne tyrady na uniwersytecie.