W ramach Tygodnia Równości przed Trójmiejskim Marszem Równości, 17 maja w Międzynarodowym Dniu Walki z Homofobią, Bifobią i Transfobią Fundacja Trans-Fuzja organizuje debatę wokół tematyki rodzin osób transpłciowych.

Będziemy rozmawiać o tym, że w polskim społeczeństwie żyją rodziny nienormatywne płciowo, a transpłciowość nie jest przeszkodą w funkcjonowaniu małżeństw, w których jest osoba transpłciowa.

Do udziału w debacie zapraszamy dwie transkobiety wraz z ich żonami, które opowiedzą o tym, jak wygląda sytuacja ich małżeństwa w obowiązującym stanie prawnym. Zapytamy te osoby, które pozostają w związku małżeńskim, którego nie chcą rozwiązać, jak zapatrują się na sprawę wymuszanego rozwodu przed prawną korektą płci.

W debacie weźmie również Agnieszka Rynowiecka – psycholożka z Zespołu Psychologicznego Fundacji Trans-Fuzja, która zajmuje się bliskimi osób transpłciowych i prowadzi grupę wsparcia dla tych osób, która na podstawie swoich doświadczeń opowie, jak do tej sprawy podchodzą bliscy osób transpłciowych, a także przedstaw szerszą perspektywę funkcjonowania związków osób transpłciowych.

Natomiast radczyni Paulina Pilch, prawniczka z naszego Zespołu Prawnego, opowie, jak praktyka wymuszonych rozwodów wygląda ze strony prawnej i jaka jest szansa prawnego rozwiązania tego problemu.

Dyskusję moderować będzie Anna Kłonkowska, która prowadzi w Gdańsku grupę wsparcia Fundacji Trans-Fuzja.