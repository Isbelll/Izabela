Organizacje, które prowadzą szeroką działalność związaną z ideologią LGBT, dostają bardzo wysokie dotacje na prowadzenie szeregu programów miejskich, na przykład na przeciwdziałanie profilaktyce antynarkotykowej czy przeciwdziałanie HIV oraz AIDS. Przyjrzałem się sposobowi realizacji niektórych programów i można dojść do wniosku, że organizacje te są bardzo hojnie wynagradzane przez miasto stołeczne Warszawa – mówił Sebastian Kaleta, wiceminister sprawiedliwości, w poniedziałkowych „Aktualnościach dnia” na antenie Radia Maryja.

Sebastian Kaleta, wiceminister sprawiedliwości, opublikował raport o finansowaniu organizacji LGBT z pieniędzy przeznaczanych na dotacje przez miasto stołeczne Warszawa.

– Organizacje, które prowadzą szeroką działalność związaną z ideologią LGBT, dostają bardzo wysokie dotacje na prowadzenie szeregu programów miejskich, na przykład na przeciwdziałanie profilaktyce antynarkotykowej czy przeciwdziałanie HIV oraz AIDS. Przyjrzałem się sposobowi realizacji niektórych programów i można dojść do wniosku, że organizacje te są bardzo hojnie wynagradzane przez miasto stołeczne Warszawa – poinformował Sebastian Kaleta.

Środki finansowe, które są dedykowane konkretnym programom, przeznaczane są na realizację projektów o zupełnie odwrotnych założeniach.

– Realizacja tych projektów pod kątem założonych celów, czyli przeciwdziałanie narkomanii czy działań, które ograniczyłyby różne patologie i trudności zdrowotne (…), raczej afirmuje tego typu zachowania, jak choćby wskazywanie, że w razie problemów z prawem za posiadanie narkotyków organizacja jest gotowa zapewnić pomoc prawną osobie, która zostanie skontrolowana przez organy państwa. To prowadzi do wniosku, że wydatki te należy pilnie prześledzić w wielu innych aspektach, by móc dokonać pełnej oceny, jak duże pieniądze Warszawa przekazuje na rzecz organizacji ściśle lewicowych, promujących lewicowy styl życia, a realizujących działania dla miasta stołecznego Warszawy – powiedział wiceminister sprawiedliwości.

– Aktywność tych organizacji w dużej części skupia się na promocji tego stylu życia, promocji postulatów tego środowiska. A jeśli na przykład organizacja dostaje duże pieniądze na profilaktykę antynarkotykową, a prezentuje zażywanie narkotyków w innych swoich projektach czy nagraniach dostępnych w internecie jako coś moralnie dopuszczalnego, to jest postawa promująca tego rodzaju aktywności – dodał.

Często organizacje, które dostają dotacje, realizują projekty z innymi organizacjami społecznymi, zwykle stowarzyszeniami i fundacjami, które jawnie propagują ideologię LGBT, na przykład postulują legalizację prostytucji w Polsce.

– Legalizację w formie uregulowania tego zagadnienia w przepisach prawa. Tutaj przede wszystkim chodzi o przepisy Prawa pracy, czyli żeby osoby trudniące się tym zajęciem były objęte pełną ochroną prawną ze strony państwa w zakresie przywilejów pracowniczych – wskazał gość „Aktualności dnia”.