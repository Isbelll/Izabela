Wraca temat groźnej indoktrynacji dzieci i młodzieży przez środowisko LGBT. Kampania Przeciw Homofobii planuje „tęczowy piątek” w polskich szkołach.

„Tęczowy piątek” to dzień poświęcony LGBT. W akcję mającą na celu oswajanie uczniów z tzw. różnorodnością zaangażowały się osoby publiczne – m.in. Majka Jeżowska, Małgorzata Rozenek i Jerzy Radziwiłowicz.

W ramach wydarzenia mają się odbywać „lekcje”, których głównym tematem będzie „akceptacja i otwartość na uczniów i uczennice LGBTQI”. W specjalnym spocie promującym inicjatywę odczytano fragmenty listów nastoletnich gejów i lesbijek. „Jestem uczennicą. Jestem człowiekiem. Jestem również lesbijką” – brzmi fragment jednego z listów.

Zdaniem senator Bogusławy Orzechowskiej, to próba ataku na tradycyjny model społeczeństwa.

– Szkoła jest miejscem, gdzie się powinno uczyć poszanowania, wartości, ale tych wartości prawdziwych, a nie tego, żeby mniejszość zaczynała rządzić większością. Żeby te wartości, które mamy właściwie od stuleci – które uczą nas tego, żeby szanować osoby starsze, walczyć o Ojczyznę, dbać o najsłabszych – żeby były przesuwane, żeby były pomijane – mówiła senator Bogusława Orzechowska.

„Tęczowy piątek” w polskich szkołach organizowany jest już po raz czwarty. W zeszłym roku udział w wydarzeniu wzięło ok. 200 placówek. Jesienna edycja akcji spotkała się z dużym sprzeciwem m.in. rodziców oraz Kościoła.

Resort edukacji apelował wówczas, aby przypadki organizowania tzw. tęczowego piątku bez zgody rodziców były zgłaszane do kuratoriów i ministerstwa.

