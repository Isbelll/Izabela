Holocaust gejów to temat wyjątkowo unikany przez kino. Zresztą nie tylko przez kino – to temat niemal nieistniejący również w literaturze na temat Holocaustu. Szczególnie w naszym kraju.

Poza filmem „Bent” (1997) oraz dokumentalnym „Paragraf 175” kino zajęło się homoseksualnymi ofiarami nazizmu bodaj jeszcze tylko we francuskim obrazie „Miłość w ukryciu” („Un amour à taire”, reż. Christian Faure) z 2005 r.

Francja, czasy wojny. Rodzina Sary, młodej żydowskiej dziewczyny, zostaje wymordowana, a jej samej udaje się uciec do przyjaciela z dzieciństwa – Jeana. Jean i jego partner Philippe decydują się ukrywać Sarę. Nie zdają sobie sprawy, że jako geje są również w śmiertelnym niebezpieczeństwie.

W roli głównej Jérémie Renier, znany m.in. z filmów „Saint Laurent” Bertranda Bonello, „Dziecko” braci Dardenne czy „Zabójczy kochankowie” Francois Ozona).

„Miłość w ukryciu” jest luźno oparta na autobiograficznej książce Pierre’a Seela, więźnia nazistowskiego obozu koncentracyjnego, w którym funkcjonował jako tzw. Różowy Trójkąt, czyli skazany za homoseksualizm. Seel zmarł w tym samy roku, w którym powstał film.

Dyskusję po seansie poprowadzi Mariusz Kurc. Gościem specjalnym będzie dr Joanna Ostrowska, zajmująca się badaniem historii tzw. Różowych Trójkątów i innych zapomnianych ofiar nazizmu.