Sukces absolwentów i studentów Wyższej Szkoły Kultury Społecznej i Medialnej w Toruniu na VII Ogólnopolskim Festiwalu Filmu Niezależnego OKNO w Warszawie.
Ula i Mateusz Witek otrzymali trzecią nagrodę w konkursie głównym. Pracownicy Telewizji Trwam przygotowali materiał „Od kornika do ideologii” dotyczący Puszczy Białowieskiej.
Z kolei dwoje studentów wyróżniono drugą i trzecią nagrodą za etiudy „Grzech w Sztuce” oraz „Deklaracja LGBT”. Pierwszej nagrody nie przyznano.
Piotr Zarębski, wykładowca WSKSiM i reżyser, liczy, że wyróżnienia dla tych osób będą impulsem do dalszej pracy dziennikarskiej. Zwraca też uwagę na doskonały warsztat oraz wartości, jakie otrzymali oni w murach toruńskiej uczelni.
– Czasami nie sprzęt decyduje o jakości czy ważności realizacji, tylko świetna baza, świetne wykłady i konferencje wykładowców, którzy budują taką konstrukcję człowieka, że opiera się to na wierze, prawdzie; że to jest ważne, a oni się tym kierują i to znajduje również uznanie w publiczności – podkreślił Piotr Zarębski.
Wioletta Machniewska, dyrektor Ogólnopolskiego Festiwalu Filmu Niezależnego OKNO, zauważyła, że jest to chyba jedyna taka impreza, która promuje młodych dziennikarzy.
– To jest druga edycja, gdy współpracujemy ze studentami Wyższej Szkoły Kultury Społecznej i Medialnej i muszę powiedzieć, że to jest taka nowość, którą udało nam się wprowadzić, bo jesteśmy chyba jedynym festiwalem, w którym wprowadzamy młodych ludzi, jak to mówi Piotr Zarębski, jeszcze niedoszlifowanych. To zachwyca widzów, że młody człowiek z taką wrażliwością przedstawia naszą rzeczywistość i to dodaje otuchy –  mówiła Wioletta Machniewska.
Warto przypomnieć, że Ula i Mateusz Witek otrzymali „Złote Okno na Świat” trzy lata temu podczas festiwalu w Olsztynie za film pt. „Wehrmacht”.
Ogólnopolski Festiwal Filmu Niezależnego OKNO odbył się w Warszawie po raz drugi. Wcześniej wydarzenie zorganizowano dwukrotnie także w Ełku i Pszczynie.