Liczyliśmy na to, że w gronie znajomych, przyjaciół przejdziemy pod kurię i się pomodlimy, a jednak okazało się, że ludzie z całej Polski wybierają się, żeby w Krakowie wesprzeć działanie naszego metropolity i modlić się, aby dobry Bóg i Maryja wstawili się za naszym krajem – mówił we wtorkowych „Aktualnościach dnia” na antenie Radia Maryja Dariusz Walusiak, reżyser filmowy.

W sobotę 10 sierpnia o godz. 15.00 przy ul. Franciszkańskiej 3 odbędzie się spotkanie modlitewne. Uczestnicy będą modlić się za ks. abp. Marka Jędraszewskiego, który w ostatnim czasie stał się obiektem zmasowanego ataku środowisk popierających ideologię LGBT.

Sobotnie spotkanie to odpowiedź na działanie przeciwników ks. abp. Jędraszewskiego, którzy pod kurią wyrazili swoje oburzenie wobec słów metropolity krakowskiego, które wypowiedział w homilii podczas Mszy św. z okazji 75. rocznicy wybuchu Powstania Warszawskiego.

– W Krakowie pod kurią zjawili się przeciwnicy księdza arcybiskupa. Uznali, że zostali obrażeni. Dlatego też musieliśmy podjąć jakieś działanie tutaj, w Krakowie. Dlatego wezwaliśmy wszystkich, żeby przeszli pod kurię i żebyśmy tam się modlili w intencji naszego metropolity, a także w intencji Polski, bo dzieją się rzeczy bardzo ważne. Widać też odzew na tę akcję, którą ogłosiliśmy w Krakowie, na to spotkanie modlitewne – zaznaczył Dariusz Walusiak.

Okazało się, że odzew społeczny okazał się większy niż zakładano.

– My sami nie myśleliśmy o tym, że będzie taki duży odzew. Liczyliśmy na to, że w gronie znajomych, przyjaciół przejdziemy pod kurię i się pomodlimy, a jednak okazało się, że ludzie z całej Polski wybierają się, żeby w Krakowie wesprzeć działanie naszego metropolity i modlić się, aby dobry Bóg i Maryja wstawili się za naszym krajem – podkreślił reżyser filmowy.

Sobotnie spotkanie przy ul. Franciszkańskiej w Krakowie będzie miało charakter modlitewny – poinformował gość „Aktualności dnia”.

– Zaczynamy o 15.00, czyli w godzinę miłosierdzia i oczywiście odmówimy Koronkę do Miłosierdzia Bożego. Na pewno nie zabraknie też litanii narodu polskiego, gdzie w modlitwie wezwiemy wszystkich świętych, naszych świętych polskich do tego, żeby wsparli nas w tej ciężkiej chwili. Spotykamy się w miejscu bardzo znanym w Krakowie, tu, gdzie były spotkania ze św. Janem Pawłem II i to jest bardzo ważne dla nas miejsce, zwłaszcza że teraz Jan Paweł II jest atakowany także w Krakowie, które to miasto uważane jest za miasto papieskie, ale władze też zezwalają na to, żeby ponizać i lżyć naszego świętego – zwrócił uwagę Dariusz Walusiak.