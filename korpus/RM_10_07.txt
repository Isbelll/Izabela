Poseł Prawa i Sprawiedliwości Kazimierz Smoliński z Pomorza rozpoczął akcję zbierania podpisów pod projektem stanowiska ws. powstrzymania promocji ideologii LGBT przez samorządy. 

Parlamentarzysta chce, aby rady samorządu różnego szczebla przyjęły stanowiska, w których nie zgadzają się na propagowanie genderowych treści i dewiacyjnych zachowań.

Podpis pod projektem można złożyć w biurach poselskich PiS-u. Poseł Kazimierz Smoliński zachęca przy tym, aby podobne działania podjęto w innych regionach.

Polityk jako przykład destrukcyjnego działania podaje gdański program „Zdrovve Love”. Magistrat finansuje zajęcia w szkołach z tzw. edukacji seksualnej. Do podobnych sytuacji dochodzi w innych miastach.

– Konstytucja daje gwarancję rodzicom do wychowania dzieci, a niestety w Polsce to nie jest przestrzegane. Dlatego uważamy, że radni poszczególnych szczebli powinni wyrazić swój sprzeciw. „Stanowisko rady miast, gminy itd. w sprawie sprzeciwu wobec promocji ideologii LGBT (gender) we wspólnocie samorządowej oraz życiu publicznym” – to jest tekst, który precyzuje stanowisko radnych, sprzeciw i podkreślanie naszego dziedzictwa kulturowego i chrześcijańskiego, z którym ideologia gender jest sprzeczna – wskazuje Kazimierz Smoliński.

Polityk PiS-u Kazimierz Smoliński podkreślił, że akcja jest także odpowiedzią na falę nienawiści wobec katolików. W ostatnim czasie nieustannie atakowany jest ks. abp Marek Jędraszewski, metropolita krakowski, który nazwał ideologię LGBT „tęczową zarazą”.

Ujawnienie prawdziwych intencji, jakimi kierują się ideolodzy LGBT, wzbudziło w środowiskach gejowskich agresję. Dochodzi do niepokojących incydentów.

Jednym z nich jest ten, który miał miejsce w klubie gejowskim w Poznaniu. Transseksualista podciął gardło kukle z wizerunkiem księdza Arcybiskupa. Sprawą zajęła się prokuratura.