Dwaj homoseksualiści Dawid Mycek-Kwieciński i Jakub Kwieciński-Mycek opublikowali w internecie teledysk, w którym figura matki Bożej z Lourdes została pomalowana w kolory tęczy LGBT. W nagraniu pojawiają się także m.in. wiceprezydent Warszawy Paweł Rabiej oraz lider Wiosny Robert Biedroń. Ks. prof. Dariusz Oko z Uniwersytetu św. Jana Pawła II w Krakowie, który od lat bada ideologię gender, wskazywał na antenie Radia Maryja, że musimy się bronić przed genderyzmem. – Ludzie opętani seksem, którzy seks stawiają ponad wszystko, są zdolni do najgorszych rzeczy i to tym bardziej powinno nam uświadamiać, jak trzeba się przed nimi bronić. To jest neobolszewizm. Wiemy, jakie zbrodnie popełniali bolszewicy. Teraz widzimy: duchowo, kulturowo to są neobolszewicy, którzy dopuszczają się najgorszych rzeczy. To tym bardziej musi nas mobilizować do obrony, tak jak byśmy bronili własną matkę. Człowiek, by obronić własną matkę, jest gotów zginąć. Tym bardziej, żeby obronić cześć Matki Bożej. Widać, jak oni [genderyści] chcą zniszczyć chrześcijaństwo. Oni postępują jak najgorsi bolszewicy, którzy chcieli zmusić ludzi do porzucenia Chrystusa. Genderyści chcą tego dokonać poprzez szyderstwo – powiedział ks. Dariusz Oko. W ostatnim czasie głośno było też o innej profanacji. Wrocławska pseudoartystka Dominika Kulczyńska zachęcała w internecie do zakupu figurek Matki Bożej pomalowanych na tęczowo. 

