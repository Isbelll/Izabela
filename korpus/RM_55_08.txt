Zjednoczona Prawica po czterech latach jest jeszcze bardziej zjednoczona, skonsolidowana, umocniona tymi czteroletnimi rządami. Widzimy, jakie są efekty – w mojej ocenie bardzo dobre. Nowe listy zaprezentowane w piątek wydają się być takim ciekawym mixem ogromnego doświadczenia parlamentarzystów – mówił Jan Kanthak, rzecznik Ministerstwa Sprawiedliwości, w sobotnich „Aktualnościach dnia” na antenie Radia Maryja.
W piątek Zjednoczona Prawica jako pierwsza przedstawiła swoje listy wyborcze. Pozostałe partie nadal nad nimi pracują. Zdaniem rzecznika Ministerstwa Sprawiedliwości Jana Kanthaka, listy Zjednoczonej Prawicy są ciekawym połączeniem ogromnego doświadczenia parlamentarzystów.
– Zjednoczona Prawica po czterech latach jest jeszcze bardziej zjednoczona, skonsolidowana, umocniona tymi rządami czteroletnimi. Widzimy, jakie są efekty – w mojej ocenie bardzo dobre. Nowe listy zaprezentowane w piątek wydają się być takim ciekawym mixem ogromnego doświadczenia parlamentarzystów, którzy będą ubiegali się o już kolejną kadencję, ale także osób młodych, energicznych, które chcą wejść na te wyżyny sceny politycznej – zapowiedział Jan Kanthak.
Przed wyborami parlamentarnymi powstały trzy bloki opozycyjne. Jak zauważył gość „Aktualności dnia”, celem tych trzech grup jest przywrócenie Platformy Obywatelskiej do władzy, po to, aby obalić obecny rząd Prawa i Sprawiedliwości.
– Kwestia połączenia Platformy z Nowoczesną to nic dziwnego. My od początku wiedzieliśmy, że do tego wszystkiego będzie dążyło. Trzeba też pamiętać, że te trzy bloki de facto są jednym blokiem, który ma wesprzeć Platformę Obywatelską w powrocie do władzy. Tutaj nie ma złudzeń. Musimy mieć świadomość, że to, co łączy te partie, to nie jest pomysł na Polskę, to nie są pomysły dla Polaków, to jest tylko kwestia antyPiS, żeby zanegować to wszystko, co udało się zrobić przez cztery lata – stwierdził rzecznik Ministerstwa Sprawiedliwości.
Jan Kanthak podkreślił również, że jeszcze jednym istotnym celem tych trzech bloków opozycyjnych jest realizacja założeń ideologii LGBT.
– Jeśli chodzi o wspólnotę tych opozycyjnych partii to z jednej strony jest to antyPiS, a z drugiej to „tęczowa koalicja”. Nie zapominajmy, że wszystkie te ugrupowania, poza Kukizem’15, który dopiero teraz dołączył do PSL-u, startowały z jednej listy w ramach Koalicji Europejskiej. Władysław Kosiniak-Kamysz siedział i klaskał na Uniwersytecie Warszawskim, kiedy Jażdżewski wypowiadał tak skandaliczne słowa. Widzimy też po wypowiedziach polityków PSL-u w Telewizji Publicznej, gdzie mówią, że kwestia związków partnerskich jest dla nich sprawą otwartą – mówił gość Radia Maryja.