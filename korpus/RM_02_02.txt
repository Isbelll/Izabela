Działacze ruchu LGBT i Lewicy zakłócili niedzielne obchody z okazji Narodowego Dnia Pamięci „Żołnierzy Niezłomnych” w Warszawie [zobacz]. Zaatakowali słownie uczestników uroczystości, które z udziałem ks. abp. Marka Jędraszewskiego odbywały się w Sanktuarium św. Ojca Pio.
Przed kościołem grupa demonstrantów rozwinęła tęczowe flagi. Aktywiści LGBT wykrzykiwali hasła „Wolność! Równość! Akceptacja!”, a podczas Hymnu Państwowego gwizdali.
Mec. Jerzy Kwaśniewski, prezes Instytutu Ordo Iuris, wskazał, że atak na podstawowe dla Polaków wartości niebezpiecznie się nasila.
– Mamy do czynienia z coraz większą falą ataków na elementy tożsamościowe dla Polaków – uroczystości patriotyczne czy też religijne – podkreślił.
– Częstokroć aktywiści LGBT zapominają, że świętowanie uroczystości patriotycznych i publiczne praktyki religijne objęte są gwarancjami konstytucyjnymi. Kiedy pytamy ich, dlaczego zakłócają takie wydarzenia, uzasadniają to odwetem za jakieś rzekome naruszenia ich uczuć. W ten sposób doprowadzamy do chaosu i sytuacji, w której konieczna będzie interwencja państwa, ponieważ coraz śmielej działające organizacje radykalnej lewicy poczynają sobie coraz mocniej i mamy do czynienia z atakami na wydarzenia, których do tej pory nikt nie śmiał atakować, jak chociażby uroczystości ku czci Żołnierzy Niezłomnych – dodał.
Do ataku na uczestników warszawskich obchodów doszło przed konwencją wyborczą Roberta Biedronia, kandydata Lewicy na prezydenta. Podczas niej polityk obiecywał ograniczenie wolności Kościoła oraz legalizację tzw. aborcji na życzenie.