W sobotę obchodzimy Dzień Europy – oficjalne święto Unii Europejskiej. Powołana do życia Wspólnota miała na nowo zjednoczyć Stary Kontynent po II wojnie światowej.


Dzień Europy, czyli święto Unii Europejskiej, obchodzimy każdego roku 9 maja – na pamiątkę tak zwanego Planu Schumana.

„Europa nie powstanie od razu ani według jednego planu. Będzie budowana poprzez konkretne osiągnięcia, które najpierw stworzą rzeczywistą solidarność” – mówił siedemdziesiąt lat temu jeden z ojców założycieli Unii Europejskiej, autor planu zjednoczenia Europy, Robert Schuman.

Dokument zakładał powołanie Europejskiej Wspólnoty Węgla i Stali.

– Miała to być organizacja, której celem była koordynacja w zakresie polityki wydobycia węgla oraz koordynacja w zakresie produkcji stali pomiędzy sześcioma państwami Europy Zachodniej – przypomniał dr Tomasz Matras, politolog.

Belgią, Holandią, Luksemburgiem, Francją, Włochami oraz odbudowywanymi po wojnie Niemcami – podkreślił politolog.

Założenie twórców było proste: ujarzmić niemiecki potencjał gospodarczy. W innym wypadku ponownie mógłby posłużyć Niemcom do budowy militarnej potęgi.

Projekt okazał się sukcesem i z czasem Wspólnota zaczęła się poszerzać.

– W pierwszej kolejności na politykę jądrową, a w konsekwencji na większość obrotu gospodarczego, obrotu towarowego, obrotu usług w ramach państw członkowskich wspólnot – wskazywał politolog Jarosław Komorniczak.

Później nastąpiła integracja polityczna i monetarna. Robert Schuman w swoim planie zakładał budowę Europy Ojczyzn, opartej na wartościach chrześcijańskich.

– Natomiast z czasem twórcy Unii Europejskiej, którym przyświecały wartości katolickie, zostali wyparci ze świadomości obecnych polityków Unii Europejskiej, na rzecz bardzo mocno liberalnych, czy też lewicowych poglądów – akcentował dr Tomasz Matras.

Dziś unijni przywódcy chcą nadać europejskim wartościom nowe znaczenie.

– Europa oznacza wolność, tolerancję, otwartość, różnorodność, szacunek, innowacyjność, kreatywność, dynamizm. Europa to również solidarność i jedność – mówił z okazji dzisiejszych obchodów przewodniczący Rady Europejskiej Charles Michel.

Niestety, propagowana przez unijnych przywódców wolność często jest tylko deklarowana.

– Potwierdzamy prymat prawa Unii Europejskiej nad prawem krajowym i fakt, że orzeczenia Trybunału Sprawiedliwości UE są wiążące dla wszystkich krajowych sądów – powiedział we wtorek Eric Mamer, rzecznik Komisji Europejskiej.

Solidarność jest, ale nie wtedy, gdy Niemcy kosztem Polski i krajów bałtyckich robią interesy z Rosją i budują wspólnie gazociąg Nord Stream 2. Otwartość i różnorodność przybiera natomiast barwy środowisk LGBT.

Unijne instytucje coraz śmielej ingerują w wewnętrzne sprawy państw członkowskich. Zamiast jedności i szacunku, bogatsze kraje, takie jak Niemcy czy Francja wywierają wpływ na mniejsze państwa.

– Dla nikogo ta współpraca gospodarcza nie jest problemem. Wszyscy dostrzegamy plusy wymiany usług, towarów, większej swobody przemieszczania się. Natomiast na pewno widzimy problemy z próbami wtrącania się instytucji unijnych w wewnętrzne regulacje, zwłaszcza w tych obszarach, które są związane z kwestiami światopoglądowymi – wskazał politolog Jarosław Komorniczak.

Polska przystąpiła do Unii Europejskiej szesnaście lat temu – 1 maja 2004 roku.

