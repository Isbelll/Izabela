Zakończył się pierwszy dzień XXVIII Pielgrzymki Rodziny Radia Maryja na Jasną Górę. Hasłem tegorocznej pielgrzymki są słowa, wypowiedziane niegdyś przez św. Jana Pawła II: „Niech zstąpi Duch Twój! I odnowi oblicze ziemi. Tej Ziemi!”. Transmisję dzisiejszego wydarzenia przeprowadziły TV Trwam i Radio Maryja.

Rodzina Radia Maryja w tym roku pielgrzymuje na Jasną Górę m.in. po to, aby modlić się o zwycięstwo niepokalanego serca Maryi, ale również przepraszać Boga m.in. za profanacje, świętokradztwa czy bezczeszczenie Najświętszego Sakramentu, które w ostatnich miesiącach miały miejsce w naszym kraju – mówił na antenie Radia Maryja o. Tadeusz Rydzyk CSsR, Dyrektor toruńskiej rozgłośni [więcej]

Sobota to pierwszy dzień pielgrzymki Rodziny Radia Maryja na Jasną Górę. Od godz. 17.30 wierni zgromadzeni na jasnogórskich Błoniach mogą wysłuchać koncertu Orkiestry Symfonicznej Katowickiego Holdingu Węglowego S.A. KWK „STASZIC”.Na początku Eucharystii zgromadzonych pielgrzymów powitał o. Mieczysław Polak OSPPE, Podprzeor Jasnej Góry.

– Serdecznie Wam życzę, by modlitwa na Jasnej Górze, szczera spowiedź, udział w Eucharystii umocniły waszą wiarę, byście coraz bardziej zbliżali się do Boga, trwali w żywej łączności z Nim, spełniali wszystko, co powie Wam nasz boski Zbawiciel, stawali w obronie wartości chrześcijańskich, będąc świadkami tego, co dobre i prawdziwe – mówił o. Mieczysław Polak OSPPE.W homilii ks. bp Edward Frankowski odniósł się do aktów profanacji, które w ostatnich miesiącach miały miejsce w Polsce. Podkreślił, że nie można w tej kwestii cofać się jeszcze bardziej.

– Nadszedł czas walki! Już dłużej cofać się nie możemy i nie będziemy! Musimy się bronić w sposób zorganizowany. Przede wszystkim na gruncie prawnym będziemy reagowali na każdy przejaw agresji, każde świętokradztwo publiczne, każde naigrywanie się z naszych uczuć religijnych – zaznaczył biskup pomocniczy senior diecezji sandomierskiej.

Wpisanie tęczy LGBT w aureolę świętości Matki Bożej Częstochowskiej jest obrzydliwością, zbezczeszczeniem tego wizerunku – akcentował kapłan.

– Usiłowanie promowania grzesznych zachowań LGBT, zachowań homoseksualnych, ideologii gender jest uderzeniem w porządek natury ustanowionej przez Pana Boga. Jest nieposłuszeństwem wobec Boga Najwyższego, gdy do tego celu używa się jeszcze obraz Matki Bożej Częstochowskiej. Te marsze równości uderzają w podstawowe wartości chrześcijańskie, a przede wszystkim w rodzinę – mówił ks. bp Edward Frankowski.Słowo do pielgrzymów skierował również Dyrektor Radia Maryja o. Tadeusz Rydzyk CSsR, który zwrócił uwagę na ideologie, które próbuje się narzucić Polakom i związane z tym zagrożenia. Zaznaczył, że trzeba podjąć takie działania, jak m.in. wypowiedzenie tzw. Konwencji Stambulskiej.

– Ta Konwencja Stambulska, jak nie będzie odwołana – jest tu pan minister Kownacki, zna się na prawie – to co będzie? Będą wchodzić gorzej niż nóż w masło. A nie odwołali tego. Platforma wprowadziła i PSL, a ci nie odwołali. Dobrze, że jest 500 plus, dobrze, że są pieniądze na chleb, ale chleb to nie wszystko – jeszcze duch. Jesteśmy katolikami, to i w rządzie trzeba być katolikiem, i w parlamencie trzeba być katolikiem, i w urzędach trzeba być katolikiem, a nie zostawiać katolicyzmu za drzwiami. I o taką Polskę chodzi.O godz. 21.00 w Kaplicy Cudownego Obrazu pielgrzymi modlili się na Apelu Jasnogórskim.

Nasza Matko i Królowo, przychodzimy przepraszać za wszystkie bluźnierstwa przeciwko Twojemu Synowi, przeciwko Najświętszemu Sakramentowi, przeciwko Mszy św., przeciwko Tobie w tym przecudownym wizerunku i we wszystkich wizerunkach Twoich – mówił podczas Apelu Jasnogórskiego o. Tadeusz Rydzyk CSsR.

– Przepraszać za wszystkie bluźnierstwa i świętokradztwa przeciwko krzyżowi. Przychodzimy przepraszać Cię za gorszenie dzieci, gorszenie od najmniejszych. Twój Syn powiedział: „Lepiej by mu było, gdyby uwiązali kamień u szyi i zatopili w głębokościach morskich, niż miałby zgorszyć tych najmniejszych”. Matko Najświętsza, przychodzimy też prosić – umocnij nas, usprawnij nas, abyśmy jeszcze bardziej słuchali Ducha Świętego – akcentował Dyrektor Radia Maryja.