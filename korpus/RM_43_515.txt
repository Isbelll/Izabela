Roszczenia, o które występuje strona homoseksualna, to są roszczenia, które uwłaczają godności małżeństwa, prawom małżonków – bo takie prawa w odniesieniu do małżonków możemy wskazać. To są roszczenia, które stanowią akt realnej agresji w stosunku do ludzi żyjących w normalnym małżeństwie służącym społeczeństwu – stwierdził ks. prof. Paweł Bortkiewicz w piątkowych „Aktualnościach dnia” na antenie Radia Maryja.
Walka ideologii LGBT z wartościami Kościoła katolickiego opiera się na profanacjach symboli religijnych, takich jak: wizerunek Matki Bożej Częstochowskiej w tęczowej aureoli czy wprowadzanie tzw. tęczowych piątków bez poszanowania tego dnia tygodnia, który dla katolików jest dniem śmierci Jezusa Chrystusa.
– Pomijamy to, że to jest z jednej strony wymiar karykatury religii, a z drugiej strony walki religijnej. Te przykłady odsłaniają niepodejmowane w analizie krytycznej oblicze gender. To jest podobnie jak komunizm, bolszewizm, to jest próba nowej religii, próba stworzenia nowego człowieka, nowego kultu, nowych podstaw wiary. Trzeba na to zwrócić bardzo mocno uwagę, że to jest karykatura, parodia religii, ale to jest zarazem próba wyrzucenia z ludzkiego życia Boga Stworzyciela – zaznaczył ks. prof. Paweł Bortkiewicz.
Kościół katolicki w swoim stanowczym i niezmiennym stanowisku wobec ideologii gender, ideologii LGBT pojmowany jest przez lewicowe media jako agresor.
– My, z punktu widzenia wiary katolickiej, zarówno w rodzinie, jak i w Kościele staramy się wychowywać dzieci do miłości. To jest coś zdecydowanie więcej niż wychowanie do seksu. To ta druga strona redukuje człowieka z wymiaru miłości do wymiaru czysto popędowego, czysto seksualnego. My jedynie sprzeciwiamy się, kiedy mówimy nawet ostre słowa, które niejednokrotnie w tych debatach padają i muszą padać, to są to słowa mowy sprzeciwu wobec aktów agresji wymierzonych przeciwko naszej wierze, naszemu sposobowi pojmowania człowieka, miłości; naszej wizji wychowania człowieka do miłości – stwierdził etyk.
– W wielu mediach, w wielu narracjach politycznych wygląda to tak, jakbyśmy to my byli stroną agresywną. My się do tej pory bronimy, ale myślę, że ta obrona powinna przejść w bardziej zdecydowaną formę – dodał.
My staramy się mówić o godności, o naturze człowieka, natomiast druga strona urządza happeningi – zauważył ks. prof. Paweł Bortkiewicz.
– Być może trzeba będzie posługiwać się także pozytywnymi happeningami, żeby ośmieszyć tę stronę agresywną, która jest w gruncie rzeczy w swoich roszczeniach żałośnie śmieszna czy śmiesznie żałosna. (…) Roszczenia, o które występuje strona homoseksualna, to są roszczenia, które uwłaczają godności małżeństwa, prawom małżonków – bo takie prawa w odniesieniu do małżonków możemy wskazać. To są roszczenia, które stanowią akt realnej agresji w stosunku do ludzi żyjących w normalnym małżeństwie służącym społeczeństwu – oznajmił gość „Aktualności dnia”.