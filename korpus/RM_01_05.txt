Wybitny naukowiec prof. Aleksander Nalaskowski ponownie może mieć problemy na swojej uczelni. Wszystko za sprawą aktywistów LGBT ze stowarzyszenia „Pracownia Różnorodności”, którzy zaskarżyli decyzję władz Uniwersytetu Mikołaja Kopernika o umorzeniu dawnego postępowania. Internauci wspierają wybitnego pedagoga za pośrednictwem petycji kierowanej do całego środowiska akademickiego.
W minionym roku prof. Aleksander Nalaskowski w jednym z felietonów napisał o swoich odczuciach dotyczących aktywności środowisk LGBT, które m.in. dopuszczają się profanacji ważnych katolickich symboli, w tym m.in. wizerunku Matki Bożej. Naukowiec pisał o radykalnych aktywistach ruchu LGBT jako o „odurzonych złą ideologią, zwykłych nieszczęśnikach, których dopadła tęczowa zaraza”. Za te słowa spotkał się z falą nieprzyjemności i oskarżeń, co przełożyło się na postępowanie dyscyplinarne na uczelni, w której pracuje.
Wówczas w obronie pedagoga stanęło ponad 33 tys. osób, które wyraziły swoją solidarność z atakowanym przez aktywistów LGBT prof. Aleksandrem Nalaskowskim. Ostatecznie po przeprowadzeniu postępowania, Rzecznik Dyscyplinarny UMK zdecydował o umorzeniu sprawy. Działacze stowarzyszenia „Pracownia Różnorodności” złożyli jednak zażalenie od tej decyzji, co oznacza, że naukowiec raz jeszcze będzie musiał zmierzyć się z pomówieniami i oskarżeniami ze strony „tęczowych aktywistów”.
W tej sytuacji każdy może wesprzeć prof. Aleksandra Nalaskowskiego podpisując apel w jego obronie dostępny na stronie www.muremzaprofesorem.pl. Autorem petycji jest Centrum Życia i Rodziny, które także poprzednim razem angażowało się i wspierało atakowanego przez „tęczowe środowiska” pedagoga.
„Uleganie presji ideologicznej poddaje w wątpliwość etos uniwersytetu jako miejsca prowadzenia debaty akademickiej i swobodnej wymiany myśli. Próba narzucania wyłącznie jednego, >>jedynie słusznego<< światopoglądu, przywodzi na myśl najsmutniejsze czasy dyktatury komunistycznej w Polsce i innych krajach bloku sowieckiego. Dlatego apelujemy do Was, Czcigodni Rektorzy, Profesorowie i Wykładowcy o zachowanie wolności słowa, swobody prowadzenia debaty akademickiej, obejmującej prawo do krytyki postulatów oraz działań różnych ruchów, w tym także organizacji LGBTQ oraz ich przedstawicieli” – czytamy na stronie www.muremzaprofesorem.pl, gdzie można złożyć podpis w obronie prof. Aleksandra Nalaskowskiego.
Internauci w apelu do Rektora i całego środowiska akademickiego domagają się również zachowania wolności prowadzenia badań naukowych i nieulegania presji ideologicznej, nakazującej bezkrytyczne przyjmowanie twierdzeń ruchu LGBT na temat uwarunkowań homoseksualizmu czy koncepcji płci jako „konstruktu społeczno-kulturowego”, zawartego w ideologii gender.
„Uniwersytety muszą być miejscem swobodnej debaty, wolności prowadzenia badań naukowych oraz stosowania jednakowych standardów i wymogów etycznych wobec wszystkich członków środowiska akademickiego. Nie możemy pozwolić, by zamieniły się w inkubatory noeomarksistowskiej ideologii i ochronki dla jej akuszerów” – piszą autorzy w apelu do władz uczelni i środowiska akademickiego.