Anglia, początek XX wieku. Cambridge. Studenci Maurice i Clive szybko stają się przyjaciółmi, po czym… Clive wyznaje Maurice’owi miłość. Ten zaś, początkowo mocno zaskoczony, może nawet zniesmaczony, zaczyna zdawać sobie sprawę, że odwzajemnia uczucia Clive’a…

Film Jamesa Ivory’ego z 1987 r. to adaptacja dzieła E.M. Forstera – wybitnego angielskiego pisarza („Pokój z widokiem”, „Podróż do Indii”, „Howards End”). Choć napisana w latach 1913-14, powieść ukazała się – zgodnie z życzeniem autora – dopiero po jego śmierci w 1970 r. Forster nigdy nie zrobił coming outu i sądził, że temat „Maurycego” jest zbyt kontrowersyjny, by powieść mogła zostać opublikowana w czasach mu współczesnych. Dopiero gdy zbliżał się do dziewięćdziesiątki, w Wielkiej Brytanii zniesiono karalność homoseksualizmu, a postawy Brytyjczyków wobec „odmiennej” orientacji zaczęły się zmieniać. „Maurycy” czekał prawie 60 lat na publikację. Kolejnych 16 – na filmową adaptację. Jak historia Maurycego prezentuje się dziś – po 100 latach, od kiedy mogła się zdarzyć?

W roli Clive’a – młodziutki Hugh Grant. Towarzyszą mu James Wilby, Rupert Graves i inni.