igdy nie zgodzimy się na to, żeby w Polsce funkcjonowała cenzura prewencyjna – stwierdził wiceminister cyfryzacji Adam Andruszkiewicz. Dodał, że ks. abp Marek Jędraszewski nie szerzy nienawiści i jako pasterz Kościoła ma prawo wyrażać stanowisko m.in. ws LGBT.

Ks. abp Marek Jędraszewski jest atakowany przez środowiska liberalno–lewicowe z powodu homilii, jaką wygłosił w 75. rocznicę wybuchu Powstania Warszawskiego. Sprawując Mszę św. w Bazylice Mariackiej wskazał, że „czerwona zaraza już nie chodzi po naszej ziemi, ale pojawiła się nowa – tęczowa”.

Radio Maryja zamieściło całą homilię ks. Arcybiskupa w popularnym serwisie YouTube. Serwis zablokował na kilka minut nagranie twierdząc, że to „szerzenie nienawiści”.

– Uważam, że ks. abp Jędraszewski żadnej nienawiści nie szerzy. Wręcz odwrotnie – ks. abp Jędraszewski ma prawo jako hierarcha Kościoła katolickiego w Polsce wyrażać jasne stanowisko, jakie ma Kościół katolicki w kwestiach chociażby promocji LGBT. My oczywiście jako Ministerstwo Cyfryzacji jesteśmy za wolnością słowa w Polsce, za pełną wolnością słowa w Polsce i każdy tego typu przypadek będziemy bardzo dogłębnie analizować. Jesteśmy w stałym kontakcie zarówno z Google, jak i z serwisem YouTube i chcemy te kwestie wyjaśniać, dlatego że nigdy się nie zgodzimy na to, że w Polsce funkcjonowała cenzura prewencyjna – podkreślił wiceminister Adam Andruszkiewicz.   

Sprzeciw wobec usunięcia homilii metropolity krakowskiego z profilu Radia Maryja w sieci społecznościowej YouTube wyraziło Centrum Monitoringu Wolności Prasy Stowarzyszenia Dziennikarzy Polskich.

W oświadczeniu czytamy, że jest to „skandaliczne naruszenie zasady wolności słowa, która jest fundamentem ustroju każdego demokratycznego państwa” [całość oświadczenia]

Jutro przed południem sprawą zajmie się w Sejmie Zespół Debaty Publicznej.

