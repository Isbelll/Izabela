Tzw. marsz równości, który odbędzie się 10 sierpnia, już kilka tygodni temu został objęty honorowym patronatem prezydenta Płocka i pod nim pozostaje – poinformował Urząd Miasta Płocka, po tym jak 46 sygnatariuszy skierowało do prezydenta Płocka apel o jego wycofanie.

Monika Maron, Dyrektor Wydziału Wspierania Inicjatyw Społecznych w Urzędzie Miasta Płock, poinformowała również, że nie wpłynęły żadne oficjalne skargi poza listem podpisanym przez 46 sygnatariuszy, jak i nie odbyły się protesty przeciwko marszowi.

Policja płocka zapowiedziała, że zastosuje zabezpieczenia podczas marszu.

„Przygotowujemy się, aby zapewnić bezpieczeństwo nie tylko uczestnikom marszu, ale również mieszkańcom Płocka” – powiedziała oficer prasowa KMP w Płocku, mł. asp. Marta Lewandowska.

46 płockich naukowców i prawników, lekarzy, artystów, duchownych oraz opozycjonistów z okresu PRL, wystosowało apel w liście otwartym do prezydenta Płocka Andrzeja Nowakowskiego (PO) o wycofanie honorowego patronatu nad tzw. marszem równości.

Autorzy apelu przyznali, że „z niedowierzaniem i smutkiem” przyjęli informację, iż prezydent Płocka zdecydował się objąć honorowym patronatem tzw. marsz równości, który organizowany jest przez środowisko LGBT.

List Otwarty do prezydenta Płocka, wraz z wykazem 46 sygnatariuszy, został opublikowany na stronie internetowej https://obrona2019.pl/.