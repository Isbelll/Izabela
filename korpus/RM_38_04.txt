Rada Rodziny ma walczyć z ideologią gender. Na początku tego miesiąca odbędzie się spotkanie, na którym zostanie opracowany plan pracy rady.

Rząd chce otaczać opieką i chronić polskie dzieci. Zagrożenie stanowią dla nich m.in. ideologia gender oraz ofensywa środowisk LGBT.

Minister rodziny, pracy i polityki społecznej Marlena Maląg była pytana na antenie TV Trwam, czy rząd chce chronić przed tym najmłodszych.

– Ten obszar jest też dla nas wyzwaniem i przede wszystkim priorytetem działań Rady Rodziny. Właśnie Rada Rodziny jest takim ciałem doradczym, opiniotwórczym, ale który będzie też podejmował działania w różnych sferach. Walka z ideologią genderyzmu na pewno będzie i te kolejki kroki będą podejmowane. Plan pracy Rady Rodziny ma powstać na początku stycznia, na pierwszym posiedzeniu, które jest planowane, a więc będziemy też tutaj pokazywali, w jakim kierunku idziemy. Oczywiście ochrona, zabezpieczenie naszych dzieci, czyli tego naszego najcenniejszego dobra, jakim są dzieci, to jest priorytet naszych działań i tą opieką będziemy otaczali – zaznaczyła Marlena Maląg.

Rada Rodziny to organ opiniodawczo-doradczy ministra rodziny, powołany na czteroletnią kadencję. Do jej zadań należy inicjowanie i wspieranie działań na rzecz promowania kultury prorodzinnej i promocja tradycyjnej rodziny.

Członkowie rady mają także opracować kierunki działań mające na celu poprawę sytuacji demograficznej.