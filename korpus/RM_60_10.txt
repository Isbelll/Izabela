Oni [genderyści] postępują jak najgorsi bolszewicy. Bolszewicy chcieli zmusić ludzi do porzucenia Chrystusa, a oni chcą tego dokonać poprzez szydzenie, szyderstwo. To jest strategia. Chcą po prostu poniżyć, utytłać w błocie, w kloace wiarę, świętość, żeby tę wiarę zniszczyć, zabić. To jest inna metoda zabijania wiary – mówił we wtorkowych „Aktualnościach dnia” na antenie Radia Maryja ks. prof. Dariusz Oko, filozof z Uniwersytetu Jana Pawła II w Krakowie.
W ostatnim czasie nasila się atak ideologii gender na Kościół, czego przykładem są m.in. marsze równości czy akty profanacji. Ks. prof. Dariusz Oko podkreślił, że genderyzm to kolejna ideologia, utopia ateistów, którzy na miejscu Boga stawiają przyjemności cielesne.
– To po prostu wynik takiego mechanizmu, który dokonuje się w ateistach. Oni, kiedy odrzucają Boga, potrzebują jakiejś wartości naczelnej, która im Boga zastąpi. To może być tylko oczywiście jakaś stworzona, ziemska wartość: to może być kariera, władza, pieniądz, przyjemność, ale spośród przyjemności szczególnie przyjemność seksualna i tutaj przoduje genderyzm. Ludzie, którzy żyją w wielkim dobrobycie na Zachodzie, a nie wierzą w Boga, już nie wiedzą, co ze sobą zrobić. Nie wiedzą, gdzie jeszcze znaleźć jakiś sens życia. Ponieważ nie rozumieją wartości duchowych, skupiają się na zmysłowości – wyjaśnił.
Kapłan odniósł się do aktu profanacji wizerunku Matki Boskiej, do którego doszło we Wrocławiu. Pseudoartystka Dominika Kulczyńska postanowiła sprzedawać w internecie wizerunek tęczowej Maryi w kształcie narządu płciowego kobiety.
– Tutaj świętość zostaje sprowadzona do seksualności. Seksualność zostaje postawiona ponad świętością, bo to, co zrobiła, ma charakter pornograficzny i tego zamachu, tej obrzydliwości dokonała wobec Matki Bożej. To jest kolejne potwierdzenie tego, co mówię – że ci ludzie w głowach zamiast boskości, zamiast Boga, mają seks, że mają pornografię zamiast świętości, zamiast Boga. To robi młoda kobieta – normalnie kobiety mają szczególne wyczucie, zwłaszcza jeżeli mają wiarę, dla wartości miłości, że w miłości najważniejsza jest duchowość, nie zmysłowość, nie pornografia. Natomiast ta młoda kobieta dokonuje dzieła pornograficznego, bluźnierczego, ohydnego, ubliżającego i najlepiej pokazuje, czym jest genderyzm i co genderyzm robi z ludźmi – akcentował gość „Aktualności dnia”.
Wspomniany fakt profanacji ukazuje elementarny brak szacunku dla ludzi oraz dla matki – wskazał filozof z Uniwersytetu Jana Pawła II w Krakowie.
– Przecież dla człowieka wierzącego Matka Boża znaczy podobnie wiele, jak własna matka, a nawet więcej. To jest przecież największa świętość, to jest najświętsza istota po Bogu. Taką istotę tak traktować – to jest straszne. Gdyby ona przyszła i zaczęła ubliżać najgorszymi wyzwiskami matce kogokolwiek – przecież to byłoby straszne, powiedzielibyśmy, że to jest straszne chamstwo, wulgarność, ale ona zrobiła coś podobnego i to wobec właściwie miliardów chrześcijan, bo nie tylko katolicy, ale także prawosławni, protestanci w jakiś sposób szanują Matkę Bożą. (…) Również muzułmanie mają nieraz wielkie nabożeństwo do Matki Bożej, chodzą do sanktuariów maryjnych. Miliardy ludzi czciło i czci Matkę Bożą, a ona Ją redukuje do pornografii, do bluźnierstwa – zaznaczył.
Genderyści poprzez m.in. akty profanacji dążą do tego, aby zniszczyć chrześcijaństwo – zwrócił uwagę ks. prof. Dariusz Oko.
– Oni postępują jak najgorsi bolszewicy. Bolszewicy chcieli zmusić ludzi do porzucenia Chrystusa, a oni chcą tego dokonać poprzez szydzenie, szyderstwo. To jest strategia. Chcą po prostu poniżyć, utytłać w błocie, w kloace wiarę, świętość, żeby tę wiarę zniszczyć, zabić. To jest inna metoda zabijania wiary. To są agresorzy, to są najgorsi agresorzy, którzy chcą nas zmusić do porzucenia wiary, tylko stosują inne metody. Bolszewicy dokonywali ludobójstwa na masową skalę (największego w dziejach), a ci starają się zabić w świecie ducha, zabić wiarę. Podobnie przed nimi się trzeba bronić – powiedział kapłan.
Jako katolicy nie możemy milczeć. Musimy sprzeciwiać się ideologii LGBT oraz genderyzmowi – akcentował gość „Aktualności dnia”.
– Jeżeli my byśmy milczeli, a nieustannie trwa ich propaganda, tego nie da się przemilczeć. Przecież ta propaganda dociera wszędzie. Oni mają potężne ośrodki medialne, finansowe, polityczne i ludzie są nieustannie bombardowani. To jest ich strategia. To oni chcą zmęczyć ludzi, żeby ludzie się poddali duchowo i przyjęli tę ideologię. Tak im się udało na Zachodzie, ponieważ na Zachodzie brakowało ludzi-obrońców, szczególnie w Kościele. Ponieważ było milczenie, to oni brali wszystko. Przecież mieliśmy niedawno przykłady referendów chociażby w Irlandii – jak Kościół wystraszony milczał, to oni brali wszystko. W Polsce mamy o wiele lepszą sytuację, dlatego że się bronimy – wskazał filozof.