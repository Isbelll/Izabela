Trzeba dać odpór homopropagandzie wprowadzanej przez kartę LGBT+ – mówi prezes Ruchu Narodowego poseł Robert Winnicki. Z jego inicjatywy dziś o godz. 18.30 odbędzie się posiedzenie Parlamentarnego Zespołu ds. Debaty Publicznej poświęconej tej tematyce.

Podpisana przez prezydenta Warszawy karta LGBT+ budzi ogromne kontrowersje. Eksperci podkreślają, że przepisy wprowadzają seksedukację już dla dzieci. Przeciwko przepisom protestują już rodzice, którzy obawiają się o swoje pociechy. I to właśnie rodzice mają wziąć udział w posiedzeniu Parlamentarnego Zespołu ds. Debaty Publicznej. Zaproszenie zostało wystosowane także m.in. do Ministerstwa Edukacji Narodowej oraz Rzecznika Praw Dziecka.

– Trzeba dać odpór homopropagandzie. (…) Trzeba dać odpór indoktrynacji i seksualizacji dzieci od najmłodszych lat. Trzeba nad tym debatować, dyskutować, a zaprosiliśmy bardzo szerokie grono. Zaproszony jest prezydent Rafał Trzaskowski, jego przedstawiciele, MEN, kuratorium oświaty, Rzecznik Praw Dziecka, instytucje społeczne, organizacje, ale również warszawskie kurie diecezjalne, jak również przedstawiciele zgromadzeń protestanckich, które również się wypowiedziały nt. tej karty. Zobaczymy, kto zechce czy da radę się pojawić na 18.30 – mówi poseł Robert Winnicki.

Deklaracja LGBT+ zakłada działania w takich obszarach, jak: bezpieczeństwo, edukacja, kultura i sport, administracja, a także praca.

W dziedzinie edukacji w deklaracji zapowiedziano m.in. wprowadzenie tzw. edukacji antydyskryminacyjnej i seksualnej w każdej szkole, uwzględniającej kwestie tożsamości psychoseksualnej i identyfikacji płciowej.