Nie będzie zgody na adopcję dzieci przez pary homoseksualne – powiedział szef sztabu wyborczego PiS Joachim Brudziński. Polityk odniósł się do ideologii LGBT, która w ostatnim czasie nasila się w Polsce.         
Tzw. marsze równości, plany związane z legalizacją tzw. związków partnerskich i seksualizacja dzieci – to niektóre z działań, jakie promują środowiska lewicowe. „Tak” dla inicjatyw, które uderzają w Polską rodzinę mówi głośno m.in. wiceprezydent Warszawy Paweł Rabiej. Legalizacja związków homoseksualnych jest też jedną z obietnic wyborczych Platformy Obywatelskiej.
– Nie będzie zgody PiS na adopcję dzieci przez pary homoseksualne. Nie będzie zgody PiS, aby terminy matka, ojciec zamienić zapisami +rodzic jeden+, +rodzic dwa+, aby zmieniać dokumenty w urzędzie stanu cywilnego. Każdy ma prawo do demonstracji, każdy ma prawo do wyrażania swoich poglądów. Powtarzamy: „Tolerancja – tak, afirmacja – nie” – akcentował Joachim Brudziński w poniedziałek na konferencji prasowej.
Szef sztabu wyborczego PiS-u wskazał też, że wolność w Polsce nie jest w żaden sposób zagrożona. Polityk uważa, że przeciwnicy partii rządzącej wykorzystują temat praw obywatelskich do walki z PiS.