Ideologia ekologizmu, na którą słusznie zwrócił uwagę ksiądz arcybiskup Marek Jędraszewski, wyrasta przede wszystkim z negacji natury. (…) Ta ideologia, niby opakowana w jakąś naukową formę, uderza we wszystko: uderza w świat, bo nie szanuje natury, nie liczy się z prawami natury; uderza w człowieka, bo nie liczy się z jego naturą, ona chce człowieka wychować, zmanipulować w jakiś sposób, spreparować do swoich celów – mówił ks. prof. Andrzej Maryniarczyk, filozof z Katolickiego Uniwersytetu Lubelskiego, w piątkowych „Aktualnościach dnia” na antenie Radia Maryja.

Lewicowe środowiska przypuściły atak na krakowskiego metropolitę ks. abp. Marka Jędraszewskiego, który nazwał ekologizm bardzo niebezpiecznym zjawiskiem.

– Trzeba zwrócić uwagę na ten widoczny ostatnio dla wszystkich atak na ks. abp. Marka Jędraszewskiego, a dzieje się on dlatego, że metropolita krakowski zwrócił uwagę na zło ideologii – nie tylko ideologii gender, LGBT, ale teraz ekologizmu. Otóż, to zwrócenie uwagi na niebezpieczeństwo ideologii jest dziś szczególnie bardzo ważne. Widzimy rozwój nauk technicznych, ale z tymi naukami technicznymi możemy racjonalnie dyskutować, pokazywać argumenty, widzieć pewne niebezpieczeństwa. Natomiast widzimy też rozwój ideologii i to bardzo różnych ideologii – zauważył ks. prof. Andrzej Maryniarczyk.

Gość „Aktualności dnia” zaznaczył, że ideologia ekologizmu wywodzi się z marksizmu i zakłada zmienianie świata i człowieka.

– Niebezpieczeństwem ideologii jest to, że z nimi nie można dyskutować. Ideologie uderzają w rozum, starając się przeciwnika ośmieszyć, zdeprecjonować, zastraszyć. (…) Ideologie mają różne korzenie, ale te dzisiejsze – LGBT czy ekologizm – mają u podstaw marksizm i to ten współczesny neomarksizm, który przetacza się przez instytucje zachodnie. Główną zasadą tej ideologii marksistowskiej jest nie to, że mamy poznawać świat i odpowiednio do tego świata dostosować nasze zasady działania; nie to, że mamy poznawać człowieka i odpowiednio do jego poznania zastosowywać odpowiednie zasady działania; celem jest zmienianie świata, człowieka i to jest ta inżynieria, która ma na celu wychować nowego człowieka i przygotować go pod jakąś ideę – tłumaczył filozof.

Ks. prof. Andrzej Maryniarczyk wskazał na zagrożenia, które wypływają z ideologii ekologizmu.

– Ideologia ekologizmu, na którą słusznie zwrócił uwagę ksiądz arcybiskup Marek Jędraszewski, wyrasta przede wszystkim z negacji natury. Świat nie jest światem natury, nie jest światem bytów natur, jak to uczyli nas starożytni. (…) Ta ideologia, niby opakowana w jakąś naukową formę, uderza we wszystko: uderza w świat, bo nie szanuje natury, nie liczy się z prawami natury; uderza w człowieka, bo nie liczy się z jego naturą, ona chce człowieka wychować, zmanipulować w jakiś sposób, spreparować do swoich celów; ona nie liczy się z rodziną – wyjaśnił filozof.

– Drugi element, w który uderza ideologia ekologizmu, to jest ateizacja świata natury. Do tego czasu mieliśmy do czynienia z ateizacją świata kultury – wypycha się elementy religijne ze świata kultury. Natomiast ta ideologia ekologizmu czy też terryzmu pokazuje, że świat jest ateistyczny, bez Boga. Wsparta jest też ewolucjonizmem, który także był propagowany przez marksizm – dodał.