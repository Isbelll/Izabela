W sobotę przed Kurią w Krakowie odbędzie się manifestacja w obronie ks. abp. Marka Jędraszewskiego, metropolity krakowskiego.

Kapłan jest atakowany przez środowiska liberalno–lewicowe z powodu homilii, jaką wygłosił w 75. rocznicę wybuchu Powstania Warszawskiego. Sprawując Mszę św. w Bazylice Mariackiej wskazał, że „czerwona zaraza już nie chodzi po naszej ziemi, ale pojawiła się nowa – tęczowa”.


Słowa ks. abp. Marka Jędraszewskiego oburzyły środowiska LGBT. Domagają się one m.in. odwołania metropolity.

Dr Błażej Kmieciak, bioetyk, podkreśla, że metropolita krakowski negował konkretną ideologię, a nie godność człowieka.

– Sam papież Franciszek zwrócił uwagę w odniesieniu chociażby do gender, że gender powiela istotny błąd marksizmu i stanowi ideologiczną kolonizację. Ks. abp Marek Jędraszewski poszedł dokładnie w tym logicznym, racjonalnym i naukowym tonie. Zarówno działania LGBT, jak i działania promotorów gender odnoszą się bardzo mocno do zmiany pewnej struktury myślowej, do chęci zmiany sposobu pojmowania człowieka; człowieka jako osoby wolnej, ale wolnej dlatego, że został stworzony na obraz i podobieństwo Boga – wskazuje dr Błażej Kmieciak.

Radio Maryja zamieściło całą homilię ks. Arcybiskupa na serwisie YouTube. YouTube zablokował nagranie twierdząc, że to „szerzenie nienawiści”. Jednak przed południem we wtorek film został odblokowany.

 