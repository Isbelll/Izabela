Ministerstwo Sprawiedliwości pod kierunkiem ministra Zbigniewa Ziobro jest miejscem, gdzie stanowczo broni się tradycyjnych wartości: małżeństwa jako związku mężczyzny i kobiety, trwałości tego małżeństwa. Na ile to jest możliwe przeciwstawiamy się agresji ze strony ideologii LGBT. Bronimy też chrześcijan, atakowanych nawet w Polsce. Oprócz czynników związanych z interesami ekonomicznymi, z układami, które trwają jeszcze od czasów PRL czy późnego postkomunizmu, tutaj też mamy bardzo ważne i istotne źródło ataków na wymiar sprawiedliwości w Polsce – podkreślił Marcin Romanowski, wiceminister sprawiedliwości, w „Rozmowach niedokończonych” na antenie TV Trwam.


Marcin Romanowski powiedział, że jest bardzo mocne oczekiwanie społeczne społeczeństwa, żeby kontynuować reformy wymiaru sprawiedliwości, wzmacniać je i przyspieszać.

– Opór i krytyka reformy wymiaru sprawiedliwości bierze się stąd, że minister Zbigniew Ziobro i cała ekipa w Ministerstwie Sprawiedliwości staramy się, aby w stanowczy, konsekwentny i odpowiedzialny sposób przeprowadzać zmianę i stopniowo naprawiać to, co było zaniedbane nie tylko przez 8 lat rządów PO-PSL, ale przez cały okres III RP. Ogrom zmian, który wprowadzamy: prokuratura, postępowanie karne, postępowanie cywilne, komornicy, obszar prawa rodzinnego – to realne zmiany, które budzą opór. Rozbijamy pewne układy: mafie vatowskie, mafie lekowe czy kwestie związane z lichwą. To są konkretne interesy finansowe, personalne, różnego rodzaju powiazania, w które uderzamy. Nie boimy się tego, bo zależy nam na sprawiedliwej Polsce. Zależy nam na tym, żeby Polska rozwijała się równomiernie, nie tylko duże miasta, ale i małe miejscowości. To budzi zrozumiały opór – tłumaczył wiceminister sprawiedliwości.

Polityk wskazał także na inne źródła ataków wymiaru sprawiedliwości w Polsce.

– Ministerstwo Sprawiedliwości pod kierunkiem ministra sprawiedliwości Zbigniewa Ziobro jest miejscem, gdzie praktycznie i bardzo stanowczo broni się tradycyjnych wartości: małżeństwa jako związku mężczyzny i kobiety, trwałości tego małżeństwa. Na ile to jest możliwe w naszych kompetencjach przeciwstawiamy się agresji ze strony ideologii LGBT, z którą mamy do czynienia. Bronimy też chrześcijan atakowanych nawet w Polsce, ale też na arenie międzynarodowej. Oprócz czynników związanych z interesami ekonomicznymi, z układami, które trwają jeszcze od czasów PRL czy późnego postkomunizmu, tutaj też mamy bardzo ważne i istotne źródło ataków. Bronimy wartości, bronimy tradycji, bronimy wartości chrześcijańskich, na których zbudowany jest nasz system prawny – akcentował gość „Rozmów niedokończonych”.