
Poznańscy rodzice należący m.in. do Polskiego Forum Rodziców apelują do władz miasta, aby nie przyjmowały tzw. Europejskiej Karty Równości Kobiet i Mężczyzn. Dokument niesie zagrożenia dla rodziny i małżeństwa.
O jego głębokim i długofalowym wpływie ma politykę miasta Poznań mowa będzie podczas debaty, która jutro odbędzie się w stolicy Wielkopolski. Spotkanie organizuje Społeczna Rada Edukacji i Wychowania ,,Rodzinny Poznań”.
Rada wskazuje, że większość poznaniaków nie wie o Karcie nic i nie zdaje sobie sprawy, że dotyczyć ona będzie niemal wszystkich form aktywności miasta.
– Wprowadzenie Europejskiej Karty Równości to zakamuflowane wprowadzenie do naszego życia codziennego groźnej ideologii gender. To prosta droga do tego, aby pod hasłem równości kobiet i mężczyzn za chwilę mówić rodzic A i rodzic B, aby wprowadzać edukację seksualną wobec małych dzieci – wskazała Ewa Jemielity, wiceszefowa komisji rodziny w Radzie Miasta Poznań.
W rozmowie z reporterem Radia Maryja Ewa Jemielity zaznaczyła, że Europejska Karta Równości to zjawisko skrajnie niebezpieczne.
– Sama Karta zawiera wiele niejasnych sformułowań, którymi później można ukryć grożące rodzinie i zwykłemu mieszkańcowi treści. Takie niejasne zapisy będą pozwalały środowiskom LGBT interpretować pewne rzeczy na swoją korzyść i wymuszać, np. w szkołach, takie a nie inne działania, które być może będą niepożądane. Lepiej dmuchać na zimne i optować za tym, żeby ta karta nie była przyjęta – powiedziała Ewa Jemielity.
Poznańscy radni mają głosować nad tzw. Europejską Kartą Równości Kobiet i Mężczyzn na kolejnej sesji Rady Miasta, która planowana jest na 11 lutego.
Wprowadzenia dokumentu chcą samorządowcy Koalicji Obywatelskiej. Przeciwni są radni Prawa i Sprawiedliwości, a także organizacje prorodzinne i wielu rodziców.
RIRM