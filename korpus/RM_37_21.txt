
Parlament Europejski ma wezwać Polskę i Węgry do szanowania prymatu prawa UE nad krajowym oraz zwrócić się do Komisji Europejskiej, by wystąpiła do Trybunału Sprawiedliwości Unii Europejskiej w sprawie zawieszenia działania Izby Dyscyplinarnej Sądu Najwyższego.  Tak wynika z projektu rezolucji, do którego dotarła PAP, a który ma być przyjęty przez PE w przyszłym tygodniu. 
Początkowo planowano, że PE zajmie się na styczniowej sesji tylko sytuacją praworządności na Węgrzech. Jednak po przyjęciu przez Sejm ustawy dotyczącej reformy sądów zdecydowano, że debata i rezolucja obejmie również Polskę.
PE i unijni urzędnicy merytorycznie ciągle się kompromitują. Rezolucja ma charakter deklaratywny, jednak zajmowanie się po raz kolejny sprawą Polski psuje nasz wizerunek – powiedział europoseł Patryk Jaki.
– To jest wyłącznie polityka. Tym ludziom chodzi o to, że mamy w Polsce inny rząd niż był do tej pory, tzn. rząd PO, który robił wszystko to, co chciały silne kraje. Próbujemy wyrwać się z tej pułapki, prowadzić własną politykę i stąd te wszystkie problemy. Nie zgadzamy się na przyjęcie uchodźców, wszystkie mądrości UE, LGBT, niszczenie wartości naszego państwa, dlatego się odgryzają, twierdząc, że jest u nas coś nie tak z praworządnością, a przypominam, że dzięki Ministerstwu Sprawiedliwości mamy prawie najwyższy spadek przestępczości w UE i to jest najlepszy obraz wymiaru sprawiedliwości w Polsce – wskazał Patryk Jaki.
Według dziennikarzy z inicjatywą objęcia rezolucją Polski wyszedł europoseł SLD Włodzimierz Cimoszewicz.
W dokumencie europosłowie mają zwrócić uwagę, iż dotychczasowe wysłuchania w ramach art. 7, którym objęte są Polska i Węgry, nie przyniosły żadnego postępu.
RIRM