Lewica ma całą masę powodów, żeby nie szanować katedr. Czy naprawdę musimy wydawać miliony na odbudowywanie Notre Dame, skoro jest tyle znacznie bardziej (nomen omen) palących potrzeb? I dlaczego ja muszę się z tego tłumaczyć?

Nie czas żałować róż, gdy płoną lasy.
Juliusz Słowacki

Na początku był szok i niedowierzanie. Notre Dame płonie? Serio?

Nie uwierzyłem, dopóki nie zobaczyłem. Od razu włączyłem laptopa – i rzeczywiście. Katedra Notre Dame płonie. Nie do wiary! Wybuchnąłem śmiechem. Bez żadnej głębszej refleksji. Oczywiście wiedziałem już, że nikomu nic się nie stało – cierpienie ludzkie mnie jakoś nie śmieszy. Pomimo całego zła, które wyrządzamy światu, homo sapiens to wciąż mój ulubiony gatunek zwierzęcia. Oczywiście nie każdy jego przedstawiciel. Co nie zmienia faktu, że wszystkim życzę dużo miłości, szczęścia, spokoju i zdrowia.

A jednak z pożaru katedry się śmiałem. Dlaczego? Może dlatego, że choć nikt nie umarł, to w płomieniach stał symbol władzy, przemocy i ucisku. Jeden z najbardziej znanych kościołów świata. Co prawda znany bardziej za sprawą Disneyowskiej bajki i musicalu na podstawie powieści Victora Hugo, ale czy to nawet nie lepiej? Dwa w jednym. Płonie słynny kościół, ale też kapitalistyczny fetysz.Trochę szkoda, bo to przecież cenny zabytek gotyckiej architektury i miejsce przechowywania dzieł sztuki. Ale też świętych relikwii – od razu przyszło mi do głowy. Chyba nie muszę wyjaśniać, co lewica myśli o relikwiach. Chyba nie muszę też tutaj powtarzać wszystkiego, co lewica ma do zarzucenia Kościołowi katolickiemu (i właściwie każdej innej religii).

No więc szkoda, że piękny zabytek się pali, ale jednocześnie radość, że płonie symbol władzy. OK, nie jest to najmądrzejsza radość. Ostatecznie nic z niej nie wynika. Kościół nie stanie się przez to biedniejszy. A może nawet wręcz przeciwnie – już zyskał setki milionów euro na odbudowę i utrwalanie swojej symbolicznej władzy. Mniejsza z tym, że katedra Notre Dame formalnie należy do państwa – to ciągle symbol Kościoła, do którego mam stosunek raczej negatywny.Czy to wystarczający powód, żeby się cieszyć z jej pożaru? Oczywiście, że nie. Ostatecznie można by z Notre Dame zrobić masę pożytecznych rzeczy. Na przykład przerobić na dyskotekę. Niestety katedra jest nie tylko katedrą, ale również zabytkiem i mekką przemysłu turystycznego, więc póki będzie istnieć kapitalistyczna turystyka, będzie opłacało się zachować jej funkcje. Czy muszę tłumaczyć, co lewica myśli o masowym przemyśle turystycznym, który nie tylko generuje masę emisji CO2, ale równocześnie prowadzi do skomercjalizowania i zadeptania każdego pięknego miejsca na ziemi? Oczywiście też lubię podróże i być może istnieje coś takiego jak odpowiedzialna turystyka, ale nie zmienia to faktu, że jestem jak najgorszego zdania o przemyśle turystycznym w kapitalizmie, którego symbolem – tak się składa – również jest katedra Notre Dame.

Lewica ma całą masę powodów, żeby nie szanować katedr. Oczywiście ma też kilka dobrych powodów, żeby je szanować. W moim sercu jednak zwyciężyły wiadome emocje. Moja radość z pożaru była więc spontaniczna. I głupia. Ostatecznie nie ma się z czego cieszyć. Nawet płonąca katedra powoduje wzrost emisji CO2, a jednocześnie stratę dla kultury. Dzięki jej istnieniu możemy podziwiać ten piękny symbol ucisku i mieć dużo refleksji na temat losów przemocy w historii Europy oraz marzeń, że w przyszłości może być (już jest) lepiej. Czyż nie jest pewnym postępem, że przy pożarze katedry nikt nie umarł? Tego z całą pewnością nie da się powiedzieć o jej powstawaniu.

Jednak nawet mimo tego niewątpliwego postępu Kościół katolicki ciągle prześladuje osoby LGBTQIA, wspiera patriarchat, ukrywa pedofilów i święci ubojnie. Oczywiście nie wierzę, że pożar to kara za grzechy. Gdyby jakiś bóg istniał, to już dawno rozgromiłby ogniem instytucję, która tak daleka jest od wypełniania przykazania miłości. Na to oczywiście nie możemy liczyć, ale spontaniczny pożar to zawsze jakaś symboliczna namiastka piekielnego ognia, do którego powinni trafić liczni kapłani za utrwalanie tego systemu przemocy.

Czy to już wystarczający powód, żeby się cieszyć z pożaru Notre Dame? Na pewno nadal nie, ale czasami zdarza się ludziom cieszyć zupełnie bez sensu i irracjonalnie. Kto się nigdy nie zaśmiał, widząc, jak ktoś inny się przewraca, a potem nie było mu trochę głupio, że się zaśmiał, niech pierwszy rzuci kamień. Śmianie się z płonącej katedry Notre Dame jest nawet bardziej niewinne, bo – powtarzam – nikomu nie stała się krzywda.

Niewinne – tak przynajmniej mi się wydawało, dlatego pozwoliłem sobie wrzucić na portal społecznościowy post, który tak bardzo rozwścieczył internautów.Nawet szanujące mnie osoby zaczęły pisać, że tym razem przesadziłem. Rozsądni skądinąd ludzie uderzali w tony moralnej paniki, w najlepszym razie domagając się, żebym się nie wygłupiał. Ci co bardziej spanikowani pisali nawet do mojego pracodawcy, że powinien zawiesić ze mną współpracę. I za co? Za zacytowanie, że przypomniał mi się fragment wiersza? Za cieszenie się, że płonie symbol cywilizacji, do której mam stosunek co najmniej sceptyczny, co wiedzą chyba wszyscy, którzy przeczytali w życiu kilka moich tekstów? Skąd to zdziwienie, że nie szanuję zabytków tak bardzo jak Puszczy Białowieskiej czy jakiejkolwiek innej przyrody? Oczywiście – cytat istnieje w kontekście, ale szybko został z niego wyrwany i fragment wiersza stał się moimi własnymi słowami, a nawet nie tyle moimi, ile symbolem degeneracji lewicy i „eksperta TVN-u”, jak mnie postrzegają eksperci z Wykopu, a za nimi jakieś prawackie portaliki.