Gdańskie Centrum Równego Traktowania podejmuje działania przeciwko wartościom chrześcijańskim – mówią radni Prawa i Sprawiedliwości. Lidia Makowska, która współtworzy Centrum, po raz kolejny nawołuje do walki z Kościołem.
20 grudnia w Gdańsku 55 rodzin otrzymało klucze do mieszkań komunalnych. Na uroczystości obecny był kapłan, który miał poświęcić nowe mieszkania.  I to nie spodobało się m.in. Lidii Makowskiej, znanej z tego, że nie po raz pierwszy podejmuje walkę z Kościołem. Zaznacza radna Gdańska Joanna Cabaj.

– Po tej uroczystościach w mediach społecznościowych panie, w tym m.in. pani Lidia Makowska, umieszczały informacje, w której nawoływały do tego, aby zgłaszać akty dyskryminacji (…). Okazało się, że tymi aktami dyskryminacji miała być modlitwa kapłana podczas święcenia – zaznaczyła Joanna Cabaj, radna PiS z Gdańska.

– Jeżeli dyskryminacją – w momencie, kiedy większość społeczeństwa polskiego jest katolikami – jest tradycja święcenia i obecności kapłana w przestrzeni publicznej, to mógłbym powiedzieć, że możemy się spodziewać w najbliższym czasie sytuacji, że jeżeli będzie szedł ksiądz w sutannie po ulicy, to również będzie dyskryminował część społeczeństwa, które będzie innego wyznania – mówi radny miasta Gdańska Waldemar Jaroszewicz.

Lidia Makowska współtworzy Gdańskie Centrum Równego Traktowania, które słynie z atakowania wartości chrześcijańskich oraz propagowania środowisk LGBT czy tzw. aborcji.

– My byśmy się nie zajmowali tym problemem, gdyby nie fakt, że tj. wypowiedź w imieniu pani prezydent, ponieważ pani prezydent stworzyła tą strukturę. I ze zdziwieniem przeczytałem, że zaproszony przez panią prezydent ksiądz „łamie konstytucję” – powiedział Waldemar Jaroszewicz.

Radnych PiS niepokoi fakt, że w budżecie miasta Gdańska na nowy rok jest zapisanych sporo wydatków przeznaczonych na inicjatywy sprzeczne z wartościami chrześcijańskimi.

– Uważamy, że niejednokrotnie pod płaszczykiem szlachetnych haseł o godnym traktowaniu – przemyca się treści ideologiczne. W naszym odczuciu nie jest to zadanie samorządu – wskazał Andrzej Skiba, radny PiS z Gdańska.