Prokuratura Okręgowa w Łodzi zgłosiła swój udział w postępowaniu przeciwko pracownikowi drukarni, który odmówił wykonania usługi dla fundacji związanej ze środowiskami LGBT. Pod koniec czerwca w sprawie zapadł wyrok nakazowy, a pracownik drukarni został ukarany grzywną.

Obwiniony złożył sprzeciw w związku z czym, wyrok przestał obowiązywać, a postępowanie toczy się od początku. W sprawie pracownika drukarni interweniował minister sprawiedliwości i Prokurator Generalny, który skrytykował decyzję sądu.

Zdecydował także o przystąpieniu łódzkiej prokuratury do sprawy ze względu na konieczność ochrony interesu społecznego i podstawowych wolności obywatelskich.

Mecenas Jerzy Kwaśniewski, prezes Instytutu na Rzecz Kultury Prawnej Ordo Iuris, mówi, że obowiązkiem sądów jest bronienie praw podstawowych, które gwarantuje Konstytucja.

– Obowiązkiem wszystkich organów obrony prawa jest przede wszystkim bronić podstawowych, konstytucyjnych praw i wolności obywatelskiej. Do takich wolności zalicza się prowadzenie działalności gospodarczej, ale również wolność sumienia, która może przejawiać się m. in. w wolności odmowy wykonywania świadczeń, które uważamy za złe – podkreśla Jerzy Kwaśniewski.

Jak informował rzecznik łódzkiej prokuratury obecnie do sądu złożony został wniosek o udostępnienie akt sprawy. Po zapoznaniu się z nimi łódzka prokuratura będzie podejmować dalsze działania w tej sprawie.

