W poniedziałek 19 stycznia w Europejskim Centrum Solidarności odbędzie się pierwszy gdański pokaz filmu Solidarność według kobiet. Produkcja rekonstruuje wydarzenia wokół Sierpnia 80, przywracając głos marginalizowanym dotąd bohaterkom: Henryce Krzywonos, Jadwidze Chmielowskiej, Joannie Dudzie-Gwieździe, Helenie Łuczywo i wielu innym. Spotkanie z trójmiejskimi bohaterkami Henryką Krzywonos, Bożeną Rybicką-Grzywaczewską, Ewą Zydorek i twórcami: Martą Dzido oraz Piotrem Śliwowskim poprowadzi Agnieszka Wiśniewska.
Marta Dzido niczym Agnieszka z Człowieka z marmuru wyruszyła z kamerą w poszukiwaniu bohatera, tutaj bohaterek, które pomogą jej zrozumieć. Bez nich, bez ich historii, nie może poznać tak na serio historii miejsca, w którym mieszka. (Agnieszka Wiśniewska, Dziennik Opinii)
Kobiety Solidarności nie tylko wspierały strajkujących robotników. Kolportowały także ulotki, szmuglowały pieniądze, wydawały zakazaną literaturę, redagowały podziemną prasę, organizowały strajki, brały udział w głodówkach, przemycały kasety video z „półkownikami”, przewoziły „bibułę” w wózkach, w których spały ich malutkie dzieci. Współpracowały z zagranicznymi dziennikarzami, łamały szyfry SB, ukrywały w swych mieszkaniach przywódców podziemia, pomagały rodzinom więźniów politycznych i same też były skazywane za swoją opozycyjną działalność. (Anna Legierska, Culture.pl)
Organizatorem spotkania jest Europejskie Centrum Solidarności w partnerstwie z Instytutem Kultury Miejskiej i Świetlicą Krytyki Politycznej w Trójmieście.
Do Świetlicy Krytyki Politycznej w Trójmieście zapraszamy w czwartek 29 stycznia na spotkanie z autorem Dziennika znalezionego w błękicie Markiem Susdorfem, absolwentem slawistyki UG i gender studies PAN, pisarzem i publicystą aktywnym m.in. na łamach „Zadry” i Feminoteki. Dziennik znaleziony w błękicie to studium zemsty, a zarazem obraz relacji fantazmatycznej, intertekstualna narracja przywołująca Eliota, podszyta Gombrowiczowską perspektywą, niepozbawiona jednak w pełni autorskiego wymiaru. Tekst Susdorfa to także wyrazisty głos w przestrzeni literatury melanchologicznej. Jak zdradza sam autor: Zarówno moje osobiste doświadczenia z melancholią, jak i literatura melanchologiczna, którą zdążyłem przeczytać, pokazały mi swego rodzaju niesamowitość melancholii – stanu zawieszenia między życiem a śmiercią, życiośmierci, przez jednych gloryfikowanym, przez innych zrównywanym z grzechem. (Marek Susdorf, KulturaOnlin.pl)
Książka jest czystym szaleństwem. Podróżą do mroku wyobraźni, na którą nie każdy będzie miał ochotę. Zetknięciem z niedozwolonymi w unormowanym świecie abstrakcjami. Niewypowiedziane emocją próbują znaleźć swoje odbicie w świecie nazw. Posługując się skrajnościami, autor pisze o problemach całego społeczeństwa i każdego człowieka z osobna. W rozterki natury filozoficzno- religijnej wplata niedoskonałość jednostki względem idealnego bytu. (Ewa Kuhnert, Bookhunter.pl)
Warszawską odsłonę spotkania z Markiem Susdorfem współtworzyły Marta Konarzewska i Bożena Keff. Zapis dyskusji dostępny jest na stronach Krytyki Politycznej.
Gdańskie spotkanie z autorem poprowadzi Przemysław Minta, wiceprezes gdańskiego Stowarzyszenia na rzecz osób LGBT Tolerado.
W styczniu Świetlica w Trójmieście organizuje także regularne spotkania grupy inicjatywnej Trójmiejskiej Akcji Kobiecej przygotowującej koncepcję i plan działania w związku z tegoroczną marcową Manifą.