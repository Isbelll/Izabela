Zwolnienie pracownika w związku z wyrażoną przez niego opinią dotyczącą akcji propagującej ideologię LGBT jest w mojej ocenie dyskryminacją i łamie wolność sumienia oraz wyznania – podkreślił wiceszef Ministerstwa Sprawiedliwości Marcin Romanowski w oświadczeniu „w sprawie skandalicznych działań sieci IKEA”, przekazanym PAP.

Media opisały przypadek pracownika IKEA, który miał stracić pracę, kiedy sprzeciwił się „zmuszaniu pracowników sklepu do udziału w akcjach promujących ruch LGBT”. Argumentując swoje stanowisko, mężczyzna miał powoływać się na swoją wiarę i cytować fragmenty Starego i Nowego Testamentu.

Wiceminister sprawiedliwości podkreślił w wydanym w niedzielę oświadczeniu, że „z oburzeniem” przyjął informację o działaniach sieci IKEA.

„Zwolnienie pracownika w związku z wyrażoną przez niego opinią dotyczącą akcji propagującej ideologię LGBT jest w mojej ocenie dyskryminacją i łamie wolność sumienia oraz wyznania. Promowanie ideologii LGBT leży poza sferą obowiązków pracowniczych” – czytamy.

Jak zauważył wiceszef Ministerstwa Sprawiedliwości, zgodnie z polską konstytucją oraz Kodeksem karnym „nikt nie może być zmuszanym do wspierania działań, które uznaje za sprzeczne ze swoim sumieniem czy wyznawaną religią”.

„Zagraniczne koncerny zobowiązane są do przestrzegania polskiego prawa. Zwolnienie pracownika ze względu na wyznawaną religię czy światopogląd jest w Polsce działaniem bezprawnym” – napisał Marcin Romanowski. Jak dodał, narusza to przepisy prawa pracy, w tym Kodeksu pracy (art. 11(3) oraz art. 18(3a), konstytucyjne prawa obywatelskie wolności sumienia i wyznania (art. 53 Konstytucji RP) oraz prawo posiadania i głoszenia poglądów (art. 54 Konstytucji RP).

Wiceminister podkreślił, że „Polacy w swej większości odrzucają agresywną rewolucję ideologiczną, która niszczy naszą tradycję”.

„Jej elementem jest promowanie ideologii LGBT przez sieć IKEA. Oczekuję, że IKEA nie tylko wycofa się z tej oburzającej decyzji zwolnienia pracownika, ale również przeprosi polską opinię publiczną za swoje niedopuszczalne działania” – oświadczył.

Romanowski przypomniał, że Minister Sprawiedliwości Prokurator Generalny Zbigniew Ziobro „wydał polecenie wszczęcia czynności w postaci postępowania sprawdzającego w związku z tymi skandalicznymi wydarzeniami, wskazującymi na możliwość dyskryminacji, naruszenia praw pracowniczych oraz norm chroniących wolność sumienia i wyznania”. Jak dodał, postępowanie będzie się toczyć w kierunku art. 119 kk w związku z art. 194 kk oraz art. 218 kk.

Wiceszef Ministerstwa Sprawiedliwości poinformował też, że do prokuratury trafiają informacje o kolejnych pracownikach sieci IKEA, którzy wskazują na naruszenie swoich praw przez narzucanie im poglądów, które są sprzeczne z ich sumieniem i wyznaniem.

„W toku postępowania będzie również badane, czy nie doszło do dalszych nielegalnych działań po stronie sieci IKEA” – zapowiedział.

Minister sprawiedliwości Zbigniew Ziobro poinformował w piątek, że zleci prokuraturze zbadanie sprawy pracownika firmy Ikea, który miał zostać zwolniony z pracy z powodu swoich poglądów religijnych. Gdyby się to potwierdziło, jest to rzecz absolutnie skandaliczna – podkreślił.

Zwolnionemu pracownikowi wsparcie zaoferowała zakładowa „Solidarność”, mimo że nie jest on członkiem związku.

Wyjaśnienia sprawy zwolnionego pracownika z IKEA podjął się z urzędu Rzecznik Praw Obywatelskich Adam Bodnar. Biuro RPO przekazało w piątek, że rzecznik zwróci się do właściwych podmiotów o niezbędne informacje.

