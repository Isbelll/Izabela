Nadszedł czas walki! Już dłużej cofać się nie możemy i nie będziemy! Musimy się bronić w sposób zorganizowany. Przede wszystkim na gruncie prawnym będziemy reagowali na każdy przejaw agresji, każde świętokradztwo publiczne, każde naigrywanie się z naszych uczuć religijnych – powiedział w homilii podczas Mszy św. do uczestników XXVIII Pielgrzymki Rodziny Radia Maryja na Jasną Górę ks. bp Edward Frankowski, biskup pomocniczy senior diecezji sandomierskiej.Rodzina Radia Maryja wzywa do pospolitego ruszenia na Jasną Górę, do serca niepokalanej Matki – Królowej Polski Maryi, bo na naszą Ojczyznę naciera bezbożny potop demoralizacji, niszczenia małżeństw i rodzin, gorszenia dzieci, niszczenia wiary w Pana Boga – podkreślił ks. bp Edward Frankowski.
– Idzie na Polskę potop genderyzmu, LGBT, uczenia dewiacji już nawet przedszkolaków; idzie zalew profanacji, bezczeszczenia świętości poprzez internet, filmy, teatry, uniwersytety, szkoły, przedszkola, media, aż w końcu przez tzw. marsze równości. Doszli aż tutaj – pod Jasną Górę. Klasztor jasnogórski, ojcowie paulini, mieszkańcy Częstochowy i pielgrzymi wznosili wyrazy modlitwy wynagradzającej, dokonali ekspiacji należnej Panu Bogu i Matce Najświętszej, szczególnie za profanację wizerunku Matki Bożej Częstochowskiej z tą tęczową aureolą. Grzech był publiczny. Domaga się publicznej ekspiacji. Nie ma wątpliwości, że wpisanie tęczy LGBT w aureolę świętości Matki Bożej Częstochowskiej jest obrzydliwością, zbezczeszczeniem tego wizerunku. Usiłowanie promowania grzesznych zachowań LGBT, zachowań homoseksualnych, ideologii gender jest uderzeniem w porządek natury ustanowionej przez Pana Boga. Jest nieposłuszeństwem wobec Boga Najwyższego, gdy do tego celu używa się jeszcze obraz Matki Bożej Częstochowskiej. Te marsze równości uderzają w podstawowe wartości chrześcijańskie, a przede wszystkim w rodzinę – zaznaczył biskup pomocniczy senior diecezji sandomierskiej.
Ks. Biskup odniósł się również do coraz częściej organizowanych tzw. marszów równości w polskich miastach, gdzie bezcześci się świętości katolickie.
– Dzisiaj w Kielcach, w dniu nabożeństw fatimskich, ulicami miasta odbywał się marsz równości. Bluźnierczy charakter tego zachowania zmobilizował do ekspiacji, do wynagrodzenia Panu Bogu za zniewagi mieszkańców Kielc. 25 maja podczas marszu równości w Gdańsku znów doszło do obrazy uczuć religijnych, do pohańbienia godności kobiety. Co najistotniejsze, marsz równości był zniewagą Boga. Pogarda symbolami religijnymi jest pogardą Boga, a zarazem jest pogardą człowieka, jest bluźnierstwem i nie może mieć społecznej akceptacji i przyzwolenia – zwrócił uwagę duchowny.
Atak na Kościół w ostatnim czasie staje się coraz bardziej zmasowany; dochodzi do ataków na księży i kościoły – dodał.
– We Wrocławiu kapłan został ugodzony nożem i poważnie zraniony. Nasłano także innego człowieka, który siekierą rąbał ołtarz w kościele. Zatem jednym z celów tej wojny religijnej, prowadzonej przez środowiska lewicowo-liberalne, jest usunięcie religii z przestrzeni publicznej, przez walkę z symbolami religijnymi czy wyrzucenie religii ze szkół. Atak na Kościół przybiera na sile. Urządzają prowokację w kościołach. Serwisy internetowe próbują niszczyć obraz znanych księży, a już w sposób szczególny atak przeciwko Ojcu Dyrektorowi, któremu wdzięczność się należy i szacunek największy za tyle dzieł i serca włożonego, za to, co zrobił już dla Kościoła i dla narodu. Dzieje się tak coraz częściej i w coraz to innych miejscach – powiedział w homilii ks. bp Frankowski.
Biskup pomocniczy senior diecezji sandomierskiej zaapelował o walkę z terrorem środowisk lewackich na Kościół.
– Wynika z tego jeden wniosek: Nadszedł czas walki! Już dłużej cofać się nie możemy i nie będziemy! Musimy się bronić w sposób zorganizowany. Przede wszystkim na gruncie prawnym będziemy reagowali na każdy przejaw agresji, każde świętokradztwo publiczne, każde naigrywanie się z naszych uczuć religijnych. Widzimy, że budzą się demony; szaleją, żeby zniszczyć to, co dobre, zwłaszcza w życiu młodzieży. Coraz wyraźniej widzimy te działania. Ale z drugiej strony widzimy wyraźnie błogosławione owoce nowego powiewu Ducha Świętego, który odnawia oblicze tej polskiej ziemi. Przykładem tego jest Rodzina Radia Maryja, która już 28. raz gromadzi się w pielgrzymce na Jasnej Górze, ażeby przyczynić się do oczyszczenia ducha narodu polskiego, aby rósł naród duchowo tak, żeby żadne siły zewnętrzne nie zdołały go zniszczyć. Naród można zniszczyć mocami militarnymi albo można zniszczyć mocami złego ducha; zniszczyć ducha narodu – wskazał ks. bp Edward Frankowski.