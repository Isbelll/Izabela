Głos księży biskupów w sprawie karty LGBT pozwala rodzicom upewnić się, że ich sprzeciw jest słuszny – mówi działaczka pro-life Magdalena Korzekwa-Kaliszuk.

Księża biskupi w trakcie Zebraniu Plenarnego KEP w Warszawie zaapelowali o wycofanie z karty budzących wątpliwości rozwiązań. Przypomnieli, że – zgodnie z konstytucją RP – każdy ma prawo żądać ochrony dziecka przed demoralizacją.

W stanowisku czytamy, że tzw. karta LGBT proponuje szereg działań o charakterze promującym środowiska homoseksualne lub inicjatyw stygmatyzujących w wymiarach społecznych osoby wyznające inny światopogląd lub religię.

To ogromnie ważne stanowisko – mówi Magdalena Korzekwa-Kaliszuk.

– Jestem bardzo wdzięczna naszym księżom biskupom za to, że stanowczo wsparli głos rodziców, którzy są zaniepokojeni planami pana prezydenta Rafała Trzaskowskiego odnośnie edukacji seksualnej, jaką chce wprowadzać w warszawskich szkołach. Dziękuję księżom biskupom. To jest potwierdzenie tego, że na Kościół zawsze możemy liczyć – podkreśla Magdalena Korzekwa-Kaliszuk.

W połowie lutego prezydent Warszawy Rafał Trzaskowski podpisał deklarację LGBT+. Dokument zakłada między innymi wprowadzenie edukacji antydyskryminacyjnej i seksualnej w każdej szkole.