Przestańcie obrażać Maryję, to nas bardzo boli – powiedział w niedzielę na Jasnej Górze w Częstochowie biskup sosnowiecki ks. bp Grzegorz Kaszak, nawiązując do przypadków wykorzystania wizerunku Matki Bożej Częstochowskiej przez środowiska LGBT. „Ideologia LGBT stoi w jawnej sprzeczności z Ewangelią” – dodał.
Ksiądz biskup Grzegorz Kaszak wygłosił homilię podczas niedzielnej wieczornej Mszy świętej będącej zakończeniem nowenny, poprzedzającej poniedziałkową uroczystość Matki Bożej Jasnogórskiej. 26 sierpnia to w tym sanktuarium odpust Matki Bożej Częstochowskiej, zwany też zwyczajowo „imieninami Maryi”. Mszy św. przewodniczył metropolita częstochowski ks. abp Wacław Depo.
Podczas homilii ks. bp Kaszak mówił o niedawnych przypadkach profanacji „cudownego od wieków i świętego dla wielu Polaków wizerunku Matki Bożej Częstochowskiej”.
„Kiedy na koszach na śmieci, na przenośnych toaletach rozlepiono plakaty i naklejki z wizerunkiem Matki Bożej Częstochowskiej, na których postacie Maryi i Dzieciątka otoczone były aureolami w barwach tęczy, pojawiły się głosy bagatelizujące to skandaliczne wydarzenie. Dało się słyszeć tu i tam: nie ma sprawy, nic się nie stało. To znaczy: katoliku, czcicielu Maryi – milcz, nic nie rób, nie podnoś głosu sprzeciwu, tylko bądź cicho i patrz” – powiedział ks. bp Kaszak.
„My, obserwując to, co się dzieje, uważamy inaczej. Z bólem serca twierdzimy: to nieprawda, że nic się nie stało. Stało się i to bardzo dużo. Nasza matka i królowa została zlekceważona. Tę sytuację dobrze oddaje historia rozmowy pewnego pielgrzyma – mojego znajomego, który niejednokrotnie wędrował do jasnogórskiej pani. Rozmawiał on ze swoim znajomym adwokatem i usłyszał odnośnie profanacji obrazu Matki Bożej, że nic się nie stało. Poprosił go o zdjęcia jego matki. A po co ci fotografia mojej mamy? – zapytał zaciekawiony adwokat. A, powieszę ją sobie w ubikacji – odpowiedział pielgrzym. O, to już przesadziłeś – obruszył się prawnik” – mówił ksiądz biskup.
„Została obrażona i zlekceważona Matka Boża i – niestety – jesteśmy świadkami podejmowania dalszych akcji przeciwko najukochańszej osobie, jaką Jezus miał na ziemi. Są to działania wyjątkowo haniebne i groźne, niosące ze sobą bardzo konkretne konsekwencje – karę Bożą” – wskazał biskup sosnowiecki.
Ocenił, że w tej sprawie nie można milczeć, tylko należy na różne sposoby wyrażać swój sprzeciw przeciwko oraz podejmować czyny pokutne, by zadośćuczynić Panu Bogu za bluźnierstwa wobec Maryi i jego osoby.
„Matka Boża nigdy nikogo nie skrzywdziła, natomiast zawsze pomagała i nadal śpieszy z pomocą każdemu, kto zwraca się do niej w trudnych chwilach swojego życia” – podkreślił, zwracając uwagę na przedmioty wotywne, pozostawione w ciągu wieków przez wiernych na Jasnej Górze, które są – jak mówił – niezbitym dowodem jej dobroci i cudownej mocy. Obok biżuterii czy kul ortopedycznych na Jasnej Górze znajduje się przestrzelony i zakrwawiony w czasie zamachu na Jana Pawła II 13 maja 1981 r. pas jego sutanny, złożony przez polskiego papieża na Jasnej Górze jako wotum dziękczynne za uratowane życie.
„Zatem pytamy autorów i uczestników ataków na Przenajświętszą Panią: cóż złego zrobiła wam Maryja, za co ją tak straszliwie obrażacie? To nas bardzo boli. Maryja jest matką Boga i naszą ukochaną matką, którą bardzo szanujemy i kochamy. Tymi haniebnymi czynami obrażacie także nasze uczucia religijne, dlatego nie ma i nigdy nie będzie naszego przyzwolenia na takie niedopuszczalne zachowanie. A cóż powiedzieć o cierpieniu Pana Jezusa? To on sam dał nam Maryję jako naszą matkę, powierzając jej całą ludzkość. Kto obraża Maryję, obraża Jezusa Chrystusa” – powiedział ks. bp Grzegorz Kaszak.
Duchowny ocenił, że jasnogórski wizerunek Maryi – ze względu na niezliczoną ilość cudów i łask, jakich naród polski doświadczył przez wieki za pośrednictwem Czarnej Madonny – powinien być drogi każdemu Polakowi.
„On dzisiaj jest profanowany na różne sposoby. W aureolę Maryi i Dzieciatka wpisuje się barwy tęczy, która jest symbolem społeczności LGBT – czyli lesbijek, gejów, biseksualistów i osób transgenderycznych i która jest powszechnie utożsamiana z tym środowiskiem. Ich tęczową flagę możemy zobaczyć na paradach i tzw. marszach równości, podczas których dochodzi do obrażania Boga, a propagowane przez środowiska LGBT zachowania, np. obcowanie płciowe osób tej samej płci, związki osób tej samej płci, które chcą żyć na wzór małżeństwa, jakie ustanowił Stwórca między jednym mężczyzną i jedną kobietą, są w sprzeczności z wolą Boga Wszechmogącego, a więc są złem moralnym” – oświadczył biskup sosnowiecki.
„Pismo Święte już od pierwszych kart jasno poucza, że Bóg chce, by ustanowione przez niego małżeństwo służyło przekazywaniu życia ludzkiego i było naturalnym miejscem wzrostu i rozwoju człowieka. Dlatego nie do przyjęcia jest postulat mówiący o adopcji dzieci przez związki osób tej samej płci. Ideologia LGBT stoi w jawnej sprzeczności z Ewangelią. To tylko niektóre czyny wielce obrażające Boga, bo przeciwne jego jasno wyrażonej woli. My zdecydowanie mówimy: to jest grzech” – podkreślił ks. bp Grzegorz Kaszak.
„Maryja nigdy w niczym nie sprzeciwiła się Jezusowi, zatem przypisywanie jej, jakoby popierała postępowanie osób spod znaku tęczy, jest głęboko obraźliwym kłamstwem. Dlatego z bólem serca stwierdzamy, nie dając się oszukać sloganowi: nic się nie stało – Maryja jest w Polsce niestety obrażana, a pomni na słowa orędzia fatimskiego mówimy tym środowiskom: przestańcie, nie ściągajcie na nas wszystkich nieszczęścia, gniewu Bożego. My pragniemy żyć w pokoju i szczęściu na tej i tak już wielokrotnie boleśnie doświadczanej na przestrzeni dziejów polskiej ziemi” – dodał.
Ksiądz biskup Kaszak zaznaczył, że w zaistniałej sytuacji nie wolno milczeć i trzeba stanowczo przeciwstawiać się „moralnie złym działaniom”, a także „brać w obronę tych, którzy w trosce o dobro Polski głoszą niewygodną prawdę o zagrożeniach, jakie dla narodu polskiego niesie szerząca się ideologia LGBT – chociażby osobę ks. abp. Marka Jędraszewskiego”. Dodał, że rodzice zaraz na początku roku szkolnego mogą podpisać deklarację sprzeciwiającą się wychowaniu ich dzieci zgodnie z ideologią LGBT.
„Maryjo, wspieraj nas, abyśmy byli w stanie naszymi modlitwami i ofiarami wynagrodzić Bogu bluźnierstwa, jakich doznaje on od ludzi. Pomóż nam uśmierzyć sprawiedliwy gniew Boży, do którego sami zmuszamy Stwórcę grzechem i nieposłuszeństwem, bo kiedy zapłonie jego ogień, nikt i nic się nie ostoi” – zakończył ks. bp Grzegorz Kaszak.