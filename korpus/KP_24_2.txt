W środę 18 maja w ramach Trójmiejskich Dni Równości odbędzie się pokaz filmu “Dumni I wściekli”. Film odpowiada na pytanie “Co łączy ludzi, których wszystko różni?”. Rok 1984, konserwatywne, górnicze miasteczko, z którego ucieka, kto może. Kiedyś spokojne, dziś targane strajkami. Kiedy poczucie wrogości wobec wszystkiego, co obce osiąga apogeum, niespodziewanie przyjeżdżają tu kolorowym busem geje i lesbijki ze stolicy, na ratunek potrzebującym.

Po filmie zapraszamy na dyskusję o współpracy ponad podziałami, którą poprowadzi prof. Ewa Graczyk. W panelu dyskusyjnym wezmą udział Radomir Szumełda koordynator regionalny pomorskiego Komitetu Obrony Demokracji oraz Barbara Brzezicka z partii Razem.
Pokaz filmu Dumni i wściekli oraz rozmowa po projekcji odbędą się w środę, 18 maja o godz. 18.00 w Świetlicy Krytyki Politycznej w Trójmieście, ul. Nowe Ogrody 35, II p., Gdańsk. WSTĘP WOLNY!

Prof. dr. Hab. EWA GRACZYK – pracuje w Instytucie Filologii Polskiej UG. Feministyczna literaturoznawczyni, pomorska działaczka społeczna. Autorka książek: Ćma. O Stanisławie Przybyszewskiej (1994), O Gombrowiczu, Kunderze, Grassie i innych ważnych sprawach. Eseje (1994), Przed wybuchem wstrząsnąć. O twórczości Witolda Gombrowicza w okresie międzywojennym(2004) oraz Od Żmichowskiej do Masłowskiej. O pisarstwie w nadwiślańskim kraju (2013). Współredaktorka, wraz z dr Moniką Graban-Pomirską, tomu Siostry i ich kopciuszek (2001)

RADOMIR SZUMEŁDA – od urodzenia związany z Trójmiastem. Całe życie zawodowe przedsiębiorca, gastronomik. Dawniej działacz Platformy Obywatelskiej. W listopadzie 2015 roku razem z Mateuszem Kijowskim i innymi osobami zatroskanymi o kondycję polskiej demkracji założył Komitet Obrony Demokracji, w którym jest członkiem zarządu głównego, koordynatorem krajowym i koordynatorem rogionu pomorskiego. Członek Rady Fundacji Teatru Atelier im. Agnieszki Osieckiej w Sopocie. W listopadzie 2012 roku dokonał publicznego coming outu. Od początku zaangażowania w politykę wspiera ideę równości.

BARBARA BRZEZICKA – skończyłam filozofię i filologię romańską na Uniwersytecie Gdańskim, gdzie obecnie pracuję jako asystentka i przygotowuję się do obrony doktoratu. Wcześniej, od liceum do końca studiów, działałam w ZHP. Od lat interesuję się polityką — rok temu wstąpiłam do Razem, od października jestem w Radzie Krajowej tej partii. Zaczęłam też pisać teksty publicystyczne, które można przeczytać w Dzienniku Opinii.

Pokaz filmu jest jednym z serii wydarzeń Trójmiejskich Dni Równości organizowanych przez Stowarzyszenie na rzecz osób LGBT Tolerado we współpracy ze Świetlicą Krytyki Politycznej w Trójmieście.
Wydarzenie wpisuje się w cykl pokazów organizowanych w ramach projektu Morza Kina Zaangażowanego współfinansowanego ze środków Miasta Gdańska.