Nie wiesz, na kogo głosować w wyborach parlamentarnych? – głosuj na miłość! Kampania Przeciw Homofobii rozpoczęła akcję wyborczą „Głosuję na miłość”. KPH promuje nie konkretne kandydatki i kandydatów na posłów, ale wartości: miłość, równość i wolność.Nietypową kampanię wyborczą rozpoczęła KPH. Zamiast promować osoby kandydujące na posłanki i posłów, promuje wartości ważne dla osób LGBT i ich sojuszniczek: miłość, równość i wolność.

Paraolimpijka Karolina Hamer, tancerz Michał Piróg, pisarz Marcin Szczygielski i inni, których można zobaczyć na plakatach wyborczych, zachęcają do podpisania Deklaracji Równości. Poprzez stronę Głosuję na miłość można też zadać pytanie kandydatkom i kandydatom ze swojego okręgu wyborczego o stanowisko wobec praw osób LGBT.

Plakaty promujące akcję można już zobaczyć w Warszawie, Katowicach, Krakowie i Poznaniu, a na przełomie września i października będzie można je oglądać w całej Polsce.– My nie mówimy, na kogo oddać głos. My zachęcamy do kontaktowania się z politykami i polityczkami i sprawdzenia, co sądzą na temat tego, co jest ważne dla danej osoby – mówi Justyna Nakielska z KPH.

W kampanii nie są ważne nazwiska kandydatów i ich obietnice, ale wartości, jakimi się kierują. Organizatorzy kampanii chcą, żeby tymi wartościami były: miłość, równość i wolność.

HASZTAG #GŁOSUJĘNAMIŁOŚĆ
29 września w warszawskim klubie Niebo odbędzie się „Wiec wyborczy dla równości”. Każdy, kto przyjdzie, będzie mógł zrobić swój własny plakat wyborczy promujący wartości LGBT. Nie tylko w Niebie, ale w całej Polsce staną „ścianki wyborcze”, na tle których będzie można sobie zrobić zdjęcie – mapa lokalizacji będzie dostępna na www.glosujenamilosc.pl. Będzie dostępna też nakładka na zdjęcie profilowe na FB.

W tym roku społeczność LGBT wraz z sojusznikami i sojuszniczkami już kilkakrotnie zdała test z solidarności. Po wydarzeniach w Białymstoku, kiedy w całej Polsce organizowano demonstracje sprzeciwu wobec nienawiści, razem pokazaliśmy, że mamy moc zmieniania polskiej rzeczywistości. Czas zmobilizować się raz jeszcze! − czytamy na stronie KPH.

Organizatorzy kampanii zachęcają do podpisania się pod deklaracją i zadawania pytań polityczkom i politykom, aby 13 października oddać świadomy głos. Warto sprawdzić, czy wartości, którymi kierują się kandydatki i kandydaci na posłów, to miłość, równość i wolność.

Kampanię popierają: Cicha Tęcza, Fabryka Równości, Fundacja Akceptacja, Fundacja Q, Fundacja Tęczowe Rodziny,  Grupa Stonewall, Instytut Równości, Lambda Szczecin, Lambda Warszawa, Marsz Równości Gorzów Wielkopolski, Marsz Równości Koszalin, Marsz Równości Rzeszów, My, Rodzice, Olsztyński Marsz Równości, Prowincja Równości, Queerowy Maj, Równość.org.pl, Stowarzyszenie Pracownia Różnorodności, Stan Równości, Tęczowa Częstochowa, Tęczowy Białystok, Tolerado, Trans-Fuzja, Wolontariat Równości.

Podsumowanie kampanii planowane jest na 8 października.