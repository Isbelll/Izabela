Prezydent Lublina Krzysztof Żuk ze względów bezpieczeństwa wydał zakaz II Marszu Równości, który planowany jest na sobotę w Lublinie. Organizatorzy imprezy zapowiadają, że odwołają się do sądu.

„Doświadczenia ubiegłoroczne każą być bardzo ostrożnym. To nie jest tak, że w pełni zabezpieczone zgromadzanie przez policję jest możliwe. Dowodem tego jest to, co obserwowaliśmy w roku ubiegłym – byli ranni, byli hospitalizowani, były szkody w mieniu” – powiedział prezydenta Lublina na konferencji prasowej we wtorek.

Jak tłumaczył, marsz ma się zaczynać na Alejach Racławickich w sąsiedztwie placu Teatralnego, na którym tego dnia ma się odbywać piknik historyczny połączony z prezentacją historycznych wozów bojowych. Oznacza to, że przybliżona liczba osób, którym trzeba zapewnić bezpieczeństwo, to około dwa tysiące uczestników marszu i kilkaset osób uczestniczących w pikniku.

W ocenie miejskich służb bezpieczeństwa dostępna przestrzeń placu Teatralnego oraz Al. Racławickich jest niewystarczająca dla bezpiecznego przebywania i przemieszczania się takiej liczby osób. Ponadto istnieje ryzyko trudności w swobodnym przemieszczaniu samochodów ratowniczych.

Organizatorzy marszu zapowiadają złożenie do sądu odwołania od decyzji o zakazie marszu.

„Decyzja prezydenta jest haniebna” – powiedziała dziennikarzom Alicja Sienkiewicz ze stowarzyszenia Marsz Równości w Lublinie.

Lokalna społeczność wraz z ks. Mirosławem Matusznym, proboszczem parafii Nawrócenia św. Pawła w Lublinie, zaprasza na spotkanie modlitewne w intencji nawrócenia środowisk LGBT, które miałyby manifestować w sobotę.