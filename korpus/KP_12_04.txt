Znana z homofobicznych wypowiedzi ulubienica prawicy broni się wolnością słowa i poszanowaniem odmiennych przekonań. Z czym tak naprawdę walczy?„Wprawdzie każdy z nas popełnia winy, jednak to wyjątkowo jest czyn ohydny, jeśli mężczyzna z mężczyzną współżył, jeśli kobieta obok kobiety się budzi co ranek. Nie chcemy w Polsce tu tego wcale, dewiacji, sodomii, co tu sieje zamęt” – rapuje Karat NM, do niedawna znany wąskiej publiczności. W teledysku Zofia Klepacka, polska windsurferka i olimpijka, wchodzi do kościoła i czyta fragment Pisma Świętego, w którym mowa o sądzie nad Sodomą i Gomorą.

Poza teledyskiem Klepacka twierdzi, że nie ma nic przeciwko gejom i lesbijkom, a jedynie nie zgadza się, by mieli oni więcej przywilejów niż osoby heteroseksualne. Jednak jeśli uznać, że jej poglądy nie stoją w sprzeczności z treścią utworu, któremu dała twarz w teledysku (i od którego treści nigdy się nie odcięła), za przywilej Klepacka uważa nie tylko prawne rozwiązania dotyczące osób LGBT+, ale również to, by mogły ze sobą współżyć i budzić się w jednym łóżku.

CZYTAJ TAKŻE

JAK ORGANIZOWALIŚMY MARSZ RÓWNOŚCI W GNIEŹNIE
KAMILA KASPRZAK
Niedługo po tym, jak teledysk zniknął z serwisu YouTube ze względu na zawartą w utworze mowę nienawiści, olimpijka żaliła się w mediach, że „zrobiono z niej homofobkę”. Broniła się nieśmiertelnym argumentem, że ma wśród przyjaciół osoby homoseksualne. Na Facebooku przekonywała zaś, że „dobro zawsze zwycięży”. W tym wypadku to dobro rozumiane jako całkowita rezygnacja z „przywilejów osób LGBT+”, czyli de facto z walki przeciwko dyskryminacji i przemocy – również fizycznej – wobec mniejszości seksualnych oraz pomocy jej ofiarom.

WARSZAWSKIE PRZYWILEJE
„Nie widzę powodów, dlaczego środowiska LGBT miałyby mieć ułatwiane niektóre sprawy, na większych przywilejach niż reszta ludzi i czemu mają być traktowane lepiej” – napisała na Facebooku sportsmenka, mając na myśli deklarację LGBT, którą 18 lutego 2019 roku podpisał prezydent Warszawy Rafał Trzaskowski. Deklaracja zakłada m.in., że osoba, która padnie ofiarą napaści na tle homofobicznym lub transfobicznym, będzie mogła uzyskać profesjonalne wsparcie prawne i psychologiczne