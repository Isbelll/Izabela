Podobnie jak broniliśmy się przed ideologią komunistyczną, teraz musimy się bronić przed ideologią genderową – niezależnie od tego, kto ją głosi i kto dopuszcza się przestępstw w imię tej ideologii. To, co koncern IKEA zrobił ze swoim pracownikiem – jest przestępstwem – powiedział w rozmowie z TV Trwam ks. prof. Dariusz Oko z Uniwersytetu św. Jana Pawła II w Krakowie. 

Rada KEP ds. Apostolstwa Świeckich zabrała głos ws. narzucania ideologii LGBT. W oświadczeniu, jakie wydała czytamy: „Kościół naucza, że każdy ma bezwzględny obowiązek szanować innego człowiek”.

„To odnosi się też do osób LGBT, ale musi działać w obie strony” – wskazuje dokument.

Pod oświadczeniem podpisał się ks. bp Ignacy Dec, przewodniczący rady KEP ds. Apostolstwa Świeckich. Stanowisko ma m.in. związek z działaniami sklepu IKEA, która zwolniła swojego pracownika za poglądy.



Mężczyzna sprzeciwił się akcji na rzecz środowisk homoseksualnych, jaką organizował sklep. W oświadczeniu księża biskupi uznali, że atak na pracownika jest niedopuszczalny z punktu widzenia prawa, przyzwoitości i zdrowego rozsądku.

Ks. prof. Dariusz Oko podkreślił, że ideologia gender ma charakter zbrodniczy i powinna być zwalczana.

– Podobnie jak broniliśmy się przed ideologią komunistyczną, musimy się bronić przed ideologią genderową – niezależnie od tego, kto ją głosi i kto dopuszcza się przestępstw w imię tej ideologii. To, co te koncerny zrobiły i co robią – to, co koncern IKEA zrobił ze swoim pracownikiem – jest przestępstwem. To są ludzie, którzy zachowują się jak przestępcy. To jest brak elementarnego szacunku dla godności człowieka. Oni sobie sami zaprzeczają, bo tak głośno krzyczą o tolerancji dla swoich zachowań, a nie mają tolerancji i szacunku dla ludzi, którzy inaczej myślą. Właściwie oni sami siebie powinni podać do sądu według swoich zasad, bo sami zachowują się jak przestępcy – zaznaczył ks. prof. Dariusz Oko.

Stanowisko ws. zwolnionego pracownika IKEI zabrał m.in. minister sprawiedliwości i prokurator generalny Zbigniew Ziobro. Polityk poinformował, że zleci prokuraturze śledztwo zbadania całej sytuacji.

Wyjaśnienia sprawy podjął się też Rzecznik Praw Obywatelskich Adam Bodnar.