O tym, jak przenikają się bieżąca polityka i amerykańskie seriale na przykładzie m.in. House of Cards porozmawiamy w środę, 2 grudnia o 18.00 z Damianem Muszyńskim.

Którym z bohaterów Szekspira jest tak naprawdę Frank Underwood? Czy Newsroom szyderczo komentuje działalność republikanów, a może służy demaskowaniu słabości demokratów? Czy w nowych produkcjach political fiction znajdziemy pełnoprawne bohaterki kobiece? Czy to amerykańska polityka manipuluje przekazem medialnym, czy może jednak odwrotnie?

House of Cards to nie tylko jeden z najpopularniejszych seriali. Nie jest to wyłącznie jakościowa propozycja Davida Finchera – twórcy, który potrafi rewolucjonizować produkcje gatunkowe, poszerzając je o walory stymulującego intelektualnie kina autorskiego.

Nurtem amerykańskich seriali, który ma obecnie najwięcej do zaoferowania widzom – na poziomie artystycznym i komercyjnym – jest bez wątpienia political fiction. To właśnie seriale PF, nie kino regionu w sposób najbardziej śmiały i wywrotowy konfrontuje się z palącymi tematami, jak amerykańskie interwencje na Bliskim Wschodzie, światowy terroryzm, prawa obywatelskie osób LGBT czy emigracja. Wokół flagowych produkcji wyrasta swoisty kanon, który jednocześnie generuje wiele interesujących aktów medialnych.

Pokaz fragmentów amerykańskich seriali political fiction wraz z dyskusją, którą poprowadzi Damian Muszyński, odbędzie się w środę, 2 grudnia o godz. 18.00 w Świetlicy Krytyki Politycznej w Trójmieście, ul. Nowe Ogrody 35, p. II w Gdańsku. Wstęp wolny!

Damian Muszyński – pedagog mediów, bloger, wykładowca akademicki, publicysta, edukator. Autor licznych publikacji naukowych, popularnonaukowych i metodycznych z zakresu pedagogiki mediów i edukacji medialnej, problematyki tożsamości-podmiotowości w kulturze współczesnej – ze wskazaniem na krytyczne nurty w teorii społecznej i teorii kultury. Członek Association of Internet Researchers i Polskiego Towarzystwa Pedagogicznego.

Projekcja seriali organizowana jest w ramach projektu Morze Kina Zaangażowanego, którego kolejne odsłony odbędą się w wybrane środy do końca roku.

 

 


Organizatorem przeglądu jest Świetlica Krytyki Politycznej w Trójmieście. Przegląd Morze Kina Zaangażowanego dofinansowano ze środków Miasta Gdańska.

