To co dzieje się z odpadami z „Czajki” to skandal – powiedziała w środę w Toruniu europoseł PiS Beata Kempa. Podkreśliła, że najwyższa pora na wystawienie Platformie Obywatelskiej rachunku przy urnie wyborczej za jej niefrasobliwość i nieodpowiedzialność m.in. w zarządzaniu Warszawą.

„Problem uchodźców wciąż narasta w Europie. Nasz kontynent boryka się z tym i będzie to jeden z największych problemów obecnej kadencji w Parlamencie Europejskim. Osobiście zajmuję się pomocą dla wszystkich tych, którzy cierpią z powodu działań wojennych, ale i innych niezależnych od nich przyczyn. Działam na rzecz ograniczenia skutków migracji. To jest jedyny cel, a każdy inny jest złudą i przynosi Europie wielkie problemy – w tym Niemcom, Francuzom, Włochom, ale także Grekom” – mówiła europoseł Beata Kempa.

Dodała, że popiera kandydata na posła, który startuje w wyborach do Sejmu z 8. miejsca na liście PiS w okręgu toruńsko-włocławskim Mariusza Kałużnego m.in. z racji jego jednoznacznego przeciwstawiania się napływowi do Polski imigrantów.

„Również ważna jest dla mnie jego dbałość o kondycję polskiej rodziny. To najważniejszy element, który powinniśmy kontynuować w kolejnej kadencji parlamentu. (…) Nie czarujmy się. Przeżyłam w polityce bardzo dużo i ja Platformie Obywatelskiej czy Koalicji Obywatelskiej po prostu nie wierzę. Oni w momencie jakiegokolwiek zawahania gospodarczego będą w stanie wycofać się z naszych programów rodzinnych” – podkreśliła Beata Kempa.

Europoseł udzieliła także poparcia kandydatowi z okręgu bydgosko-inowrocławskiego, który również startuje do Sejmu z 8. miejsca na liście PiS – Ireneuszowi Stachowiakowi.

„To również osoba bliska mojemu politycznemu sercu. Prawą i lewą ręką podpisuję się pod tym, co on w tej chwili robi. Był wiceprezydentem Inowrocławia, ale w tym momencie walczy z jedną z największych plag, czyli hejtem. Koalicja Obywatelska i jej przedstawiciele mówią, że bardzo chcą z nim walczyć, ale jak mogą to robić ci, którzy ten hejt rozpoczęli i go kontynuują. Mówię m.in. o szefie kampanii wyborczej KO Krzysztofie Brejzie. Dziwię się, czemu go z tego stanowiska nie odwołano. Rozumiem, że kampania ma polegać na jeszcze większym hejcie” – podkreśliła Beata Kempa.

Odniosła się także do kwestii odpadów z oczyszczalni „Czajka” i ich wywożenia do różnych regionów w Polsce.

„Te odpady powinni zostać zutylizowane w Warszawie, a dziś okazuje się, że skutki – delikatnie mówiąc – niefrasobliwego działania niektórych, są odczuwalne w regionie kujawsko-pomorskim. Co zrozumiałe – takie odpady wywołują lęk lokalnej społeczności. Pan Ireneusz pokazuje miejsca, gdzie składowane są te nieczystości. To jest absolutny skandal, co się dzieje z tymi odpadami. Cieszę się, że jest osoba, która jasno pokazuje, jakie jest postępowanie tych ludzi i jak bardzo są oni nieodpowiedzialni w swoim działaniu. Jeżeli Rafał Trzaskowski uważa, że może rozwozić po regionach to, co powstało w wyniku nieudolnego zarządzania przez PO miastem Warszawa, to czas wystawić tej partii rachunek” – dodała Beata Kempa.

Mariusz Kałużny, który jest dyrektorem Centralnego Ośrodka Sportu w Warszawie, po raz kolejny zaapelował do lidera PO w regionie – Tomasza Lenza – o debatę.

„Nie bądź pan tchórzem – stań pan do debaty. Rozmawiajmy o Polsce. Chciałbym zapytać czy KO będzie doprowadzała do deprawacji naszych dzieci w przedszkolach i szkołach. Chciałbym pana Lenza zapytać czy odbiorą polskim rodzinom >>500 Plus<<. Chciałbym go zapytać o to, co sądzi o tym, że jego koledzy donoszą na Polskę i blokują środki europejskie, co jest także bardzo ważna dla naszego województwa, które już ma problem z wykorzystaniem funduszy europejskim, bo rządzą tu koledzy pana Lenza z PO” – mówił Mariusz Kałużny.

Ireneusz Stachowiak, który jest prezesem Wojewódzkiego Funduszu Ochrony Środowiska i Gospodarki Wodnej w Toruniu i liderem Solidarnej Polski w regionie kujawsko-pomorskim podziękował europoseł Kempie za poparcie.

„Będziemy zawsze bronić rodziny i sprzeciwiać się ideologii LGBT. Apeluję kolejny raz do posła Krzysztofa Brejzy, żeby odpowiedział na pytanie czy jest za tą ideologią. Jego ojciec, który rządzi od lat Inowrocławiem, także nie odpowiedział czy będzie wprowadzał kartę tych środowisk do szkół. (…) Kolejna sprawa to afera hejterska i fakturowa w inowrocławskim ratuszu. Wzywam posła Brejzę do debaty, żeby porozmawiał ze mną o tej aferze. Jeżeli niczego się nie boi i nie ma sobie nic do zarzucenia, to powinien stanąć do debaty i ze mną rozmawiać” – podkreślił Ireneusz Stachowiak.