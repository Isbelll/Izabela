Po zapowiedzi wprowadzenia deklaracji LGBT+ zaniepokojeni rodzice zamierzają rozpocząć protest. Odbędzie się on w poniedziałek o godz. 16.00 przed warszawskim ratuszem.

Dokument podpisany przez prezydenta Warszawy postuluje między innymi wprowadzenie edukacji seksualnej do przedszkoli i szkół według standardów Światowej Organizacji Zdrowia (WHO).

W odpowiedzi na tę inicjatywę, Centrum Życia i Rodziny skierowało do włodarza stolicy Rafała Trzaskowskiego pismo wzywające do zaprzestania tego typu działań. Rozpoczęto także zbiórkę podpisów pod apelem do minister edukacji narodowej Anny Zalewskiej.

– Centrum Życia i Rodziny ma za zadanie bronić życia ludzkiego, bronić ludzkiej godności, rodziny opartej na trwałym związku kobiety i mężczyzny i bronić prawa rodziców do wychowania dzieci zgodnie z własnymi przekonaniami – zaznaczył wiceprezes Fundacji Centrum Życia i Rodziny Kazimierz Przeszowski.

– Deklaracja podpisana przez prezydenta Rafała Trzaskowskiego godzi w podstawowe wartości dla wszystkich ludzi, a w szczególności dla osób wierzących. W tej deklaracji zawarte są godzące w rolę rodziców zapisy, które z założenia mają stawiać organizacje LGBT pomiędzy dzieckiem a rodzicem – dodał.

W związku z tym Fundacja Centrum Życia i Rodziny zaprasza na protest każdego, dla którego dobro dzieci jest najważniejsze. Jako przykład działania organizacji LGBT podaje inicjatywę hostelu dla osób o podobnych poglądach.

– Na przykład idea tzw. hostelu dla osób LGBT jest to po prostu idea odrywania. Tworzenia miejsca, gdzie dziecko, jeśli rodzic wyrazi sprzeciw wobec jakichś zachowań czy przynależności do subkultury LGBT, to takie dziecko wbrew woli rodziców, ale za to za ich pieniądze będzie mogło oddalić się z domu i trwać w rzeczach, z którymi rodzice się nie zgadzają. Uważamy, że tego typu praktyki są absolutnie niedopuszczalne. To podeptanie praw człowieka, praw rodziców – podkreślił Kazimierz Przeszowski.

– Przedstawia się to jako promocję tolerancji, różnorodności, z pozoru dobrze brzmiących pojęć, natomiast jest to po prostu narzucenie dyktatury środowisk LGBT. Chodzi o zakneblowanie drugiego człowieka, by nie miał odwagi wyrażać jakiejkolwiek krytyki – wskazał.

Podpisanie deklaracji LGBT spotkało się z negatywną opinią wielu środowisk, między innymi strony rządowej i katolickiej. Wczoraj w tej sprawie oświadczenie wydali polscy biskupi. KEP wezwała do wycofania zapisów budzących wątpliwości etyczne i prawne.