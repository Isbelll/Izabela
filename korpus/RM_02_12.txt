Chcę jasno powiedzieć, że nie będziemy ulegać presji i ze swojej strony deklaruję, że nie będzie żadnego wycofywania się z rezolucji w sprawie powstrzymywania ideologii LGBT+ i w sprawie promocji polskiej rodziny – powiedział Stanisław Obrzut, przewodniczący Rady Miejskiej w Tuchowie, w audycji „Aktualności dnia” w Radiu Maryja.
Francuska gmina Saint-Jean-de-Braye zadecydowała w poniedziałek o zawieszeniu swojej współpracy z Tuchowem. Ma to związek z przyjęciem przez miasto uchwały w sprawie powstrzymania ideologii LGBT. Do tej sprawy w audycji „Aktualności dnia” odniósł się Stanisław Obrzut, przewodniczący Rady Miejskiej w Tuchowie. Więcej na temat zerwanej współpracy [tutaj].
– W poniedziałek drogą telefoniczną dostałem informację, że Saint-Jean-de-Braye we Francji wypowiedziało współpracę w związku z tym, że podjęliśmy rezolucję dotyczącą powstrzymania ideologii LGBT. Trzeba powiedzieć, że w taki dosyć oryginalny sposób ta informacja dotarła, jako news medialny. Dzisiaj jeszcze sprawdzałem i nie ma oficjalnego pisma z gminy Saint-Jean-de-Braye, które by nas informowało o tym. Trzeba natomiast przyznać, że na stronie internetowej tego merostwa taka intencja, uchwała jest – wskazał gość Radia Maryja.
Często jest tak, że ludzie krytykują, a nie wiedzą, jaka jest treść w tym wypadku uchwały – powiedział Stanisław Obrzut.
– Tytuł uchwały: „W sprawie przyjęcia rezolucji dotyczącej powstrzymania ideologii LGBT+ przez wspólnotę samorządową”. We wprowadzeniu czytamy: „W związku z wywołaną przez niektórych polityków wojną ideologiczną Rada Miejska w Tuchowie podejmuje deklarację >>Gmina Tuchów wolna od ideologii LGBT+<<. Radykałowie dążący do rewolucji kulturowej w Polsce atakują wolność słowa, niewinność dzieci, autorytet rodziny i szkoły oraz swobodę przedsiębiorców. Dlatego będziemy konsekwentnie bronić naszej wspólnoty samorządowej! Gmina Tuchów wolna od ideologii LGBT+. Dla dobra życia, rodziny i wolności deklarujemy, że samorząd, który reprezentujemy – zgodnie z naszą wielowiekową kulturą życia społecznego – nie będzie ingerować w prywatną sferę życia Polek i Polaków. Nie damy narzucić sobie wyolbrzymianych problemów i sztucznych konfliktów, które niesie ze sobą ideologia LGBT+” – przytoczył treść uchwały przewodniczący Rady Miejskiej w Tuchowie.
Wydaje się, że żyjemy w dwóch różnych rzeczywistościach – zaakcentował gość „Aktualności dnia”.
– Oni nie bardzo rozumieją, o co w tym wszystkich chodzi, oni to uważają chyba za coś normalnego. Natomiast chcę tutaj jasno powiedzieć, że nie będziemy ulegać presji i ze swojej strony deklaruję, że nie będzie żadnego wycofywania się z tej rezolucji w sprawie powstrzymywania ideologii LGBT+ i w sprawie promocji polskiej rodziny – podsumował Stanisław Obrzut.
Całą audycję „Aktualności dnia” z udziałem Stanisława Obrzuta można odsłuchać [tutaj].