Ojciec Święty Jan Paweł II uczy nas ufności i cierpliwości. Ufność Bogu to przyjęcie mocnego fundamentu, Dekalogu. (…) Nie udało się zniszczyć człowieka, który swoje życie postawił na Dekalogu, który czy w obozie, czy na froncie zachowywał Boże przykazania. To nauka dla nas dziś, na nasze czasy – powiedział ks. prof. dr hab. Jan Machniak w felietonie „Myśląc Ojczyzna” na antenie TV Trwam i Radia Maryja.

Duchowny zaznaczył, że „mijają wielkie rocznice – stulecie odzyskania niepodległości przez Polskę po 123 latach niewoli, stulecie napaści bolszewickiej na naszą ojczyznę, 80-lecie wybuchu II wojny światowej. Rocznice ważne dla Polski i dla świata. W te wydarzenia wpisuje się stulecie urodzin Karola Wojtyły, Jana Pawła II, 40-lecie jego pierwszej pielgrzymki do ojczyzny, 30-lecie upadku komunizmu. Rocznice ważne i jednocześnie pouczające nas o tym, że Bóg czuwa nad losami świata, losami państw i narodów, nad każdym człowiekiem”.

– Ojciec Święty Jan Paweł II, który prowadził nas przez całe lata po trudnych drogach XX wieku i przeprowadził nas przez czerwone morze komunizmu, a dziś patrzy na nas ze swojego okna w niebie jako święty powszechnego Kościoła, uczy nas ufności i cierpliwości. Ufność Bogu to całkowite zawierzenie temu, który dał nam życie i temu, który kieruje losami świata. Ufność Bogu to przyjęcie mocnego fundamentu, Dekalogu – wskazał autor felietonu.

Ks. prof. dr hab. Jan Machniak przypomniał, że  „kiedy Jan Paweł II w 1991 r. przybył do nowej Polski, do Polski po upadku komunizmu, kazał zwrócić się do Dekalogu. (…) Jak sam powiedział, one (dwie kamienne tablice – red.) zwracają nas do Boga i przypominają, że Bóg jest fundamentem życia człowieka. One również zwracają nas do drugiego człowieka”.

– Przykazania drugiej kamiennej tablicy (…) są podstawą relacji człowieka do człowieka. Zachowanie ich sprawia, że ludzie mogą wzajemnie sobie pomagać, żyć obok siebie, służyć sobie nawzajem, a jednocześnie świadczyć sobie dobro. Fundamentem tego wszystkiego jest pierwsza kamienna tablica. (…) Jan Paweł II z całą mocą powtarzał, że fundament budowania nowej rzeczywistości jest właśnie w Dekalogu, dlatego trzeba się do niego zwrócić – podkreślił.

Duchowny odniósł się również do momentu, w którym znaleźliśmy się „na wielkim zakręcie naszego współczesnego świata. Kiedy atakują nas nowe ideologie: gender, LGBT, karta WHO – jak przypomniał w swoim ostatnim liście pasterskim abp Marek Jędraszewski w Krakowie – ważne jest powrócenie do Dekalogu, stanięcie mocno na tym fundamencie.

– Uczniowie Chrystusa nie ulegają panice, nie dają się zastraszyć. Świadectwo to najmocniejsza broń. (…) Świadectwo było bardzo ważne w czasach komunizmu, kiedy zepsuty, zardzewiały system niszczył człowieka obiecując raj na ziemi. Ludzie wiary przetrwali ten trudny czas. (…) Podobnie było w czasach narodowego socjalizmu, hitleryzmu. (…) Nie udało się jednak zniszczyć człowieka, który swoje życie postawił na Dekalogu, który czy w obozie, czy na froncie zachowywał Boże przykazania. To nauka dla nas dziś, na nasze czasy – zaznaczył ks. prof. dr hab. Jan Machniak.

– Zawsze trzeba stawiać na Boga i człowieka, Dekalog, po to, aby nigdy człowiek nie musiał się wstydzić siebie, swojego postępowania, aby mógł spokojnie i odważnie patrzeć, jak młode pokolenie przejmuje pałeczkę dziejów, które my nieśliśmy przez całe lata – dodał.