Pełnometrażowy debiut Pedro Almodovara „Pepi, Luci, Bom i inne dziewczyny z sąsiedztwa” (1980) nigdy nie był w Polsce w regularnej dystrybucji. W Hiszpanii zresztą losy jego dystrybucji też nie są typowe.

Film powstawał podczas weekendów lub „po godzinach”, bo Almodovar wciąż pracował na etacie w hiszpańskiej Telefonice. Bez wsparcia grupy przyjaciół pewnie by się nie udało – reżyser kręcił m.in. w ich własnych domach. Pieniądze na produkcję pomagała zbierać m.in. Carmen Maura, późniejsza gwiazda wielu filmów reżysera, która tu gra tytułową Pepi.

Pepi to dziewczyna, której plan sprzedania swego dziewictwa za pokaźną sumkę bierze w łeb w wyjątkowo dziwnych okolicznościach. Luci jest żoną nudnego tyrana, który nie ma pojęcia, że jego żona ma masochistyczne preferencje. Bom gra w zespole nowofalowym i ma wszystko w nosie. Gdy te trzy dziewczyny się spotkają… A jak na dodatek spotkają kolegów… Homo, hetero, bi, trans – wszelkie orientacje i konfiguracje przewijają się w filmie bez cienia sensacji.

To najdziksza chyba, najbardziej odleciana i bezkompromisowa komedia Almodovara. Śmiała seksualność (m.in. śmieszna sekwencja z konkursem na największego penisa), skandaliczny humor i kamp – znak firmowy reżysera – błyszczą w pełnej krasie.

Film otrzymał w Hiszpanii negatywne recenzje i… w alternatywnym kinie Alphaville był pokazywany tylko na nocnych seansach przez… cztery lata.

Jak odbiera się „Pepi…” 35 lat po premierze?