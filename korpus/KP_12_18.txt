Kiedy był czas na świętowanie z okazji ukończenia powieści, ja szukałam pracy, bo oszczędności wydałam, a za coś trzeba żyć. Z Malwiną Pająk, autorką „Lukru”, rozmawia Olga Wróbel.

„Dobrze mi się to czytało, ale też cenię tę powieść za to, co udało się w niej przekazać – prawie podprogowo. Istnieje jednak jakiś rodzaj kobiecej solidarności, która nie polega na rozmowach po świt i gotowości do wielkich poświęceń, ale czasem objawia się w małych gestach. Jest też pewna ponadklasowa wspólnota kobiet. I to widać w tej powieści – bez dydaktycznych pouczeń, gadek o siostrzeństwie czy banalnego popfeminizmu” – tak o Lukrze, debiutanckiej powieści Malwiny Pająk, pisała Kinga Dunin. Z autorką Lukru rozmawia Olga Wróbel.Olga Wróbel: Opowiedz o bohaterkach Lukru.

Malwina Pająk: Anka ma 36 lat, pracuje w agencji reklamowej. Jest stereotypową panią, która zrobiła karierę w branży, dobrze jej się żyje, osiągnęła bezpieczeństwo finansowe. Nie do końca ustabilizowana jest jej sytuacja prywatna. Druga bohaterka to Julia. Ma 25 lat, przyjechała do Warszawy z małego miasta. No, może nie z takiego małego, bo z Płocka. Wyrwała się z patologicznego domu, licząc na to, że w Warszawie ustawi sobie życie, ale to się nie do końca udało: po drodze rzuciła studia, podjęła pracę w barze i wplątała się w sprzedaż kokainy – trochę przypadkiem.Na początku wydaje się, że to będzie książka o dilerce i perypetiach w półświatku. Ale Julia nie traktuje dilowania jako szansy na karierę, co najwyżej na chwilowy zarobek.

To nie jest powieść o dilerce i gangsterach, a o tym, że narkotyki są obecne w dużych miastach. Zwłaszcza w Warszawie nie ma problemu, żeby się z nimi zetknąć, nawet jeżeli się ich specjalnie nie szuka. Narkotyki były mi potrzebne, by przedstawić Julkę jako człowieka, który, choć ma mocny kręgosłup moralny, jest w stanie wplątać się w tego typu wątpliwą sytuację.

Nawet utrata towaru nie kończy się mrocznymi porachunkami i redukcją palców.

Tak, Julka wyplątuje się z dilowania ze stratą dla siebie. Traci wszystkie pieniądze, które miała zarobić, zostaje ze świadomością, że jest na zero i z jej planów nic nie wyjdzie. Jest odważna, twarda, ale widać w niej młodzieńczą naiwność. Dużo w życiu przeszła, ale tak naprawdę dopiero w Warszawie doświadcza dorosłego życia, zaczyna do niej docierać, że ludziom nie zawsze można ufać.Skoro zużyłaś oszczędności, jak planujesz napisać kolejną książkę?

Już piszę, w weekendy i po pracy. Idzie mozolnie, ale idzie. W tym momencie innej opcji nie mam. Dam radę.

Skąd pomysł na wplecenie w akcję środowiska transseksualistów?Mam sporo znajomych i przyjaciół w kręgach LGBT+ i wkurza mnie, że w prozie polskiej ten temat pojawia się bardzo szczątkowo, najczęściej w postaci wątków gejowskich. W Lukrze jest sporo homoseksualnych bohaterów, mamy też transwestytów i transseksualistkę. Marzę o tym, by przeczytać dobrą polską powieść z mocnymi bohaterkami lesbijkami, bo u mnie ich nie ma. Ale do sedna – chciałam wprowadzić postać zupełnie odpaloną, nienormatywną nie po to, żeby szokować, tylko po to, żeby oswajać temat. Nie myślałam, że będzie to osoba transseksualna. Ale w głowie pojawiło mi się zdanie: „Nigdy nie spotkałam kobiety z tak wielkim kutasem”. Napisałam je, wykasowałam, napisałam znowu. Tak powstała Lola.

To postać trochę jak z Almodóvara, który dla wielu Polaków pewnie jest głównym źródłem wiedzy o osobach nienormatywnych.

Dokładnie. Temat transseksualności poruszył mnie już w dzieciństwie. Mama miała bogatą biblioteczkę, bo też jest molem książkowym. Wśród setek tytułów znalazłam kiedyś Byłam mężczyzną Ady Strzelec – coś w rodzaju pamiętnika mężczyzny, wojskowego, który poddał się tranzycji, przyjmując imię Ada. Nie pamiętam już dobrze szczegółów, ale byłam tą książką zafascynowana, może to właśnie ona przyczyniła się do stworzenia Loli? Przy pisaniu Lukru bardzo pomogła mi Bożena Wydrowska, która organizuje w Warszawie Bal u Bożeny. Konsultowałam się z nią w kwestii rozdziału dotyczącym ballu. Bożena naniosła sporo merytorycznych poprawek. Jestem jej bardzo wdzięczna, bo nie chciałam błędnie czy zbyt powierzchownie opisać środowiska ballroomowego.

Czy czujesz się już pisarką?

Mam dystans. Napisałam jedną powieść, nie wiem, kiedy skończę pisać drugą. To jest niesamowita przygoda, ale trzeba mieć na to czas i przestrzeń. Kiedy był czas na świętowanie z okazji ukończenia powieści, ja szukałam pracy, bo oszczędności wydałam, a za coś trzeba żyć. Znalezienie pracy, z której nie będę chciała uciec po pół roku, zajęło mi ponad trzy miesiące i to był niesamowicie ciężki okres. Trafiłam w totalny młyn, od którego się odzwyczaiłam.

A skąd w powieści czarny protest?

Po prostu się nawinął. Myślałam o tym, jak zakończyć książkę, rzadko mam plan akcji od A do Z. Długo zastanawiałam się nad finałem. Bohaterki się rozmijają, Anka nie pomaga Julce i vice versa. To wzajemne odpychanie paradoksalnie pomaga, daje do myślenia. Bohaterki przeglądają się w swoich oczach, wylewają z siebie żółć, dochodzi do katharsis, po którym jest czas na nowe. To jedna strona. Z drugiej, pomimo różnic, coś je łączy: potrzeba bycia usłyszaną i zrozumianą. Na tym polegał przecież pierwszy czarny protest. Anka i Julka trafiają na ten protest przez przypadek, ale być może odnajdą w nim siłę, żeby coś w swoim życiu zmienić.

**
malwina-pajak-lukierMalwina Pająk (1985) – dziennikarka, felietonistka, copywriterka, autorka bloga Malvina-Pe.pl. Publikowała m.in. w „Gazecie Wyborczej”, „Runner’s World”, „Logo”, „Wysokich Obcasach”. Lukier, jej debiut literacki, ukazał się w tym roku nakładem wydawnictwa Znak.