Nie będzie nigdy naszej zgody (…) na związki partnerskie, czy adopcje dzieci przez związki homoseksualne – powiedział podczas konferencji „Małżeństwo jako optymalna forma profilaktyki problemów społecznych” wiceminister sprawiedliwości Marcin Romanowski.

Podczas czwartkowej konferencji organizowanej przez Fundację Mamy i Taty „Małżeństwo jako optymalna forma profilaktyki problemów społecznych” wiceminister Romanowski powiedział, że „nasze pokolenie ma wyzwania, które z jednej strony dotyczą kultury, czy antykultury rozwodu, a z drugiej strony bardziej współczesne zagrożenia związane z rozprzestrzenianiem się ideologii LGBT”.

„Jak to czasami jest określane, może nieco skrótowo, to jest mniejszość, która chce narzucić swoje poglądy” – wskazał wiceszef resortu.

Marcin Romanowski poinformował też, że „w imieniu całego zespołu Ministerstwa Sprawiedliwości nie będzie nigdy zgody na deprawację, jaką się proponuje na przykład przez funkcjonowanie tzw. latarników. Myślę, że nie trzeba tutaj specjalnie rozwijać, że zgody na związki partnerskie, czy adopcje dzieci przez związki homoseksualne tak samo nigdy nie będzie”.

Tłumaczył, że jest to kwestia wartości.

„To, co proponuje ideologia LGBT to jest propozycja nowego człowieka. Jednym z haseł ostatniego paryskiego marszu równości jest to, że nie chcemy się podobać, chcemy zniszczyć, zmienić to społeczeństwo. Nie ma naszej zgody właśnie na tego typu zmiany” – dodał Marcin Romanowski.

Wiceminister sprawiedliwości zwrócił się też do organizatorów konferencji, że bardzo liczy na ich pomoc i wsparcie, „abyśmy mogli wspólnie wspierać rodzinę jako podstawową najważniejszą komórkę społeczną i siłę pedagogiczną”.

„W naszej ocenie wartości rzymskiej i greckiej tradycji oraz chrześcijańskiej godności człowieka, na których oparta jest nasza tradycja, kultura i społeczeństwo są systemem aksjologicznym, który chcemy bronić i o który chcemy się troszczyć” – wyjaśnił wiceminister.