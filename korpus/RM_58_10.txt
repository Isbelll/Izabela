Przewodniczący Konferencji Episkopatu Polski ks. abp Stanisław Gądecki staje w obronie ks. abp. Marka Jędraszewskiego. Fala krytyki, jaka spadła na metropolitę krakowskiego, świadczy o zakorzenionym w pewnych środowiskach totalitaryzmie światopoglądowym. Atak na ks. abp. Marka Jędraszewskiego to próba usunięcia poza sferę wolności ludzi myślących inaczej – czytamy w liście przewodniczącego KEP.

Tzw. marsze równości stały się miejscem pogardy dla Kościoła i osób wierzących. Środowiska LGBT wielokrotnie sprofanowały wizerunek Matki Bożej Częstochowskiej. Szydziły z procesji Bożego Ciała. Ta fala nienawiści zbiera teraz żniwo w postaci ataków na księży. Ks. abp Marek Jędraszewski – poprzez zdecydowane słowa – nazwał to, co się dzieje, po imieniu. 

– Czerwona zaraza już nie chodzi po naszej ziemi, ale pojawiła się nowa, neomarksistowska, chcąca opanować nasze dusze, serca i umysły. Nie czerwona, ale tęczowa – mówił metropolita krakowski.

Te słowa spotkały się z atakiem środowisk lewicowych i homoseksualnych. W obronie ks. abp. Marka Jędraszewskiego teraz staje ks. abp Stanisław Gądecki. Przewodniczący Konferencji Episkopatu Polski podkreślił, że Chrystus oddał życie za osoby należące do środowisk tzw. mniejszości seksualnych. Ale szacunek do osób nie może prowadzić do akceptacji ideologii.

„Fala krytyki, która dotknęła metropolitę krakowskiego, arcybiskupa i profesora, a także reakcje pracodawców wobec osób wyrażających swoją dezaprobatę wobec ideologii LGBT+, świadczą o zakorzenionym w pewnych środowiskach totalitaryzmie światopoglądowym, polegającym na usuwaniu poza sferę obszaru wolności ludzi myślących inaczej” – wskazał ks. abp Stanisław Gądecki, przewodniczący KEP.

Tutaj ks. abp Stanisław Gądecki przywołał jeszcze sytuację, do jakiej doszło w przypadku IKEI. Pracownik został tutaj zwolniony za poglądy. Bo jego poglądy stały w sprzeczności z tym, co promuje właśnie sieć sklepów. 

– Nie godzimy się na masowy atak na nasze katolickie wartości, na rodzinę, na deprawację. W ks. abp. Marku Jędraszewskim widzimy naszego obrońcę – powiedziała Beata Popławska-Walusiak, artystka.

W obronie ks. abp. Marka Jędraszewskiego stają również wierni. W sobotę będą modlić się przed budynkiem krakowskiej kurii przy ul. Franciszkańskiej 3. 

– Popieramy naszego Arcybiskupa i zgadzamy się z tym, co powiedział. Zło trzeba nazywać po imieniu – zwrócił uwagę Dariusz Walusiak, reżyser filmowy.

Będzie to modlitwa w intencji metropolity krakowskiego, ale i Polski, a także tych wszystkich, którzy dziś stają po drugiej stronie sporu. Stawką tej batalii jest przyszłość, bo ideologia LGBT za cel stawia sobie przeprowadzenie rewolucji w zakresie społecznych obyczajów i międzyosobowych relacji – to już słowa z listu przewodniczącego KEP. Ks. abp Stanisław Gądecki powołał się tutaj na Ojca Świętego Franciszka.

„Ta rewolucja w obyczajach i moralności – podkreśla papież Franciszek – często wymachuje «flagą wolności», ale w rzeczywistości przyniosła dewastację duchową i materialną niezliczonym ludzkim istotom, szczególnie najbardziej narażonym” – wskazał ks. abp Stanisław Gądecki.

– Ojciec Święty Franciszek mówił, że to jest coś tak chorego i coś tak niedobrego, czego jeszcze w historii nie było – powiedział ks. bp Wiesław Mering, ordynariusz diecezji włocławskiej.

Jak dodał, atak na ks. abp. Marka Jędraszewskiego to próba zamknięcia ust Kościołowi. 

– Księdzu Arcybiskupowi wyrażam uznanie i podziw za to, że miał odwagę i się nie poddał tej obecnej w naszych umysłach poprawności politycznej – podkreślił ks. bp Wiesław Mering.

– Ta druga strona chce, żebyśmy używali pojęć, które oni nam narzucają, zmieniając znaczenie słów – dodał Dariusz Walusiak.

I właśnie o tym mówił ks. abp Marek Jędraszewski, że ludzi wierzących próbuje się dziś odzierać z godności, uderzać w to, co dla nich najcenniejsze. Prawo do szacunku, choć powinno przysługiwać wszystkim, w przypadku ideologii LGBT, przysługuje tylko jej wyznawcom.