Każdy uczeń zasługuje na szacunek. Szkoła jest miejscem, gdzie mówimy o tym, jak bardzo pragniemy dobra dla dziecka, czyli wychowujemy go i kształcimy ku wartościom. […] Ideologia gender już u samego fundamentu oszukuje człowieka, wskazując mu tylko i wyłącznie jedną sferę ludzkiego życia, w którą powinien się angażować, czyli w seksualność – mówiła małopolska kurator oświaty Barbara Nowak w piątkowym wydaniu „Aktualności dnia”.
W niektórych szkołach w Polsce odbyła się dziś akcja „Tęczowy Piątek”. Prowadzona przez „Kampanię Przeciw Homofobii” miała – jak twierdzą jej organizatorzy – przeciwstawić się dyskryminacji uczniów, którzy uważają się za homoseksualistów.
– Czym jest wchodzenie ideologii gender do szkoły? Właśnie tym, że – w sposób obrzydliwy – zwolennicy środowisk LGBT kompromitują słowo „tolerancja”, mówiąc, że afirmację homoseksualizmu i innych orientacji seksualnych należy dzielić osoby według ich poczucia seksualności. […] Absolutnie nie może mieć miejsca jakakolwiek segregacja dzieci w szkole – powiedziała Barbara Nowak
– Wyraźnie podkreślam – każdy uczeń zasługuje na szacunek. Nie wyróżnia się jednych uczniów po to, żeby innych zdyskredytować. To nie ma miejsca i nie może mieć miejsca w szkołach. Szkoła jest miejscem, gdzie mówimy o tym, jak bardzo pragniemy dobra dla dziecka, czyli wychowujemy go i kształcimy ku wartościom, pokazujemy im piękny świat – zaznaczyła gość Radia Maryja.
Jak podkreśliła małopolska kurator oświatowy, absolutnie nie może być zgody na to, w jaki sposób działa ideologia gender.
– Ta ideologia już u samego fundamentu oszukuje człowieka. Wskazuje mu tylko i wyłącznie jedną sferę ludzkiego życia, w którą powinien się angażować, czyli w seksualność. Tym samym człowieka niszczy, zabiera mu wolność i skazuje go na niewolnictwo.  My się na to nie zgadzamy. Uważamy, że każdy człowiek ma prawo do swojego rozwoju i wykorzystywania siebie, jako osoby, która zasługuje na szacunek – akcentowała Barbara Nowak.
Warto dodać, że w niektórych szkołach uczniowie jako alternatywę dla „Tęczowego Piątku” zorganizowali „Biały Piątek”. W ten dzień przyszli do szkoły ubrani na biało z różańcem w ręku.