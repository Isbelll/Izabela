Szatan chce zniszczyć więź pomiędzy człowiekiem a Bogiem, a jego pokusy przyjmują rozmaite kształty. Jednym z nich jest ideologia ekologizmu, według której nie ma miejsca na Bożą Opatrzność, a człowiek jest głównym zagrożeniem, wręcz nieszczęściem dla naszej planety – napisał ks. abp Marek Jędraszewski w liście pasterskim na Wielki Post 2020 roku.


Ks. abp Marek Jędraszewski, metropolita krakowski, napisał list pasterski na Wielki Post, który odczytany został w 1. Niedzielę Wielkiego Postu w kościołach Archidiecezji Krakowskiej. Z całą treścią listu można zapoznać się [tutaj]. 


„Szatan chce zniszczyć więź pomiędzy człowiekiem a Bogiem, a jego pokusy przyjmują rozmaite kształty. Jednym z nich jest ideologia ekologizmu, według której nie ma miejsca na Bożą Opatrzność, a człowiek nie jest kimś, kto z miłością i odpowiedzialnością ma „czynić sobie ziemię poddaną”, widząc w swoim potomstwie przejaw Bożego błogosławieństwa (por. Rdz 1, 28), ale głównym zagrożeniem, wręcz nieszczęściem dla naszej planety” – napisał ks. abp Marek Jędraszewski.


Metropolita krakowski zauważył, że ideologia ekologizmu pomniejsza wartość człowieka i za najważniejszą wartość uznaje Ziemię, a z kolei inne ideologie – ideologia gender i związana z nią ideologia LGBT – stawiają człowieka ponad wszystko, „przyznając mu <<prawo>> do wyboru własnej tożsamości płciowej, bez względu na tożsamość biologiczną, z jaką przychodzi na świat.”


Ks. abp Marek Jędraszewski przywołał słowa papieża Franciszka, który wywiadzie dla „Santo Giovanni Paolo Magno” podkreślił, że ideologia gender jest atakiem skierowanym przeciwko dziełu stwórczemu Boga – mężczyźnie i kobiecie.


„Jeśli mówię to w sposób jasny, nie czynię tego, aby kogoś dyskryminować, ale po prostu aby przestrzec wszystkich przed pokusą upadku w coś, co było szaleńczą ideą budowniczych wieży Babel: zniszczyć różnice, aby znaleźć w tym zniszczeniu jeden język, jedną formę, jeden lud” – czytamy w liście pasterskim.


Metropolita wyjaśnił również, na czym polegać ma nawrócenie ekologiczne, o którym mówił papież Franciszek.


„Polega ono na odnowieniu naszych relacji z Bogiem Stwórcą, z Ziemią jako powierzonym nam dobrem, z innymi ludźmi i z sobą samym. Odnowienie to domaga się z kolei tego wewnętrznego radykalizmu, z jakim kuszony na pustyni Chrystus zwrócił się do diabła: Idź precz, szatanie! Jest bowiem napisane: Panu, Bogu swemu, będziesz oddawał pokłon i Jemu samemu służyć będziesz” (Mt 4, 10). Chrystusowy radykalizm przestrzega nas równocześnie przed wchodzeniem w jakiekolwiek próby dialogu i kompromisu z ojcem wszelkiego kłamstwa” – tłumaczył ksiądz arcybiskup.


Ks. abp Marek Jędraszewski pokazał też, czym kończą się próby zawierania kompromisu ze złem.


„Gdyby Ewa nie zaczęła rozmawiać z szatanem, nie doszłoby do nieszczęść, które stały się udziałem jej samej i jej potomstwa, a  w konsekwencji całej ludzkości” – napisał metropolita krakowski i przypomniał, że dzięki miłosiernej miłości Boga „panowanie kłamstwa, grzechu i śmierci zostało przerwane przez Jego Syna Jezusa Chrystusa – przez Jego śmierć na krzyżu i Zmartwychwstanie”.


Jak napisał ks. abp Jędraszewski, oświeceni przez Chrystusa przez całe nasze dalsze życie mamy postępować, jak „dzieci światłości” po to, byśmy „trwając w wierze”, mogli „wyjść na spotkanie przychodzącego Pana razem z wszystkimi Świętymi w niebie”.


„Takie postępowanie, właściwe dla dzieci światłości, umacniane jest modlitwą, postem i jałmużną. Szczególną okazją ku temu jest rozpoczynający się właśnie Okres Wielkiego Postu” – czytamy w liście.


Ksiądz arcybiskup przypomniał też przypadające na 2020 rok ważne wydarzenia, m.in. 100. rocznicę tzw. Cudu nad Wisłą. Jak zauważył, zanim doszło do pokonania bolszewików, naród polski błagał Boga o ocalenie.


„Dzisiaj Polsce jest potrzebna równie żarliwa modlitwa, aby na skutek braku czujności i lekceważenia prawdziwych zagrożeń, poprzez postawę uległości i podporządkowywania się wielkim tego świata, a przede wszystkim na skutek odrzucenia Boga i przyjęcia za prawdę pokus ojca wszelkiego kłamstwa – szatana, nasza Ojczyzna nie uległa duchowemu zniewoleniu przez nowe, ateistyczne i materialistyczne ideologie, o neo-marksistowskich korzeniach” – podkreślił ks. abp Marek Jędraszewski.


Metropolita krakowski zachęcił do brania udziału w wielkopostnych nabożeństwach, jakimi są Gorzkie Żale i Droga Krzyżowa.