Rada miasta Mielca przyjęła Samorządową Kartę Praw Rodzin. To kolejny już samorząd lokalny, który występuje w obronie rodzin oraz dzieci przed szkodliwym działaniem ideologii gender oraz środowisk LGBT plus. Samorządowa Karta Praw Rodzin to dokument, który przygotowały organizacje wspierające polskie rodziny – mówi prezes Instytutu Ordo Iuris Jerzy Kwaśniewski.

– Mamy świadomość, że w wielu miejscach w Polsce aktualnie narzucane są szkołom pewne modele wychowawcze – często sprzeczne z wolą rodziców, a jednocześnie prawa rodziców nie tylko gwarantowane konstytucyjnie, ale również gwarantowane na poziomie ustawy prawo oświatowe są łamane – wskazuje Jerzy Kwaśniewski.

Samorządowa Karta Praw Rodzin ma zapewnić realizację polskiej konstytucji, która gwarantuje rodzinie szczególną ochronę, prawa i przywileje. Kartę przyjął kolejny samorząd – rada miasta Mielca – mówi jej wiceprzewodniczący i inicjator podjęcia specjalnej uchwały – Fryderyk Kapinos.

– Poprzez tę uchwalę wykluczamy organizacje, które negują tożsamość małżeństwa, czyli związku kobiety i mężczyzny. Jak również organizacje, które chciałyby wprowadzać ideologię gender do szkoły – zaznacza Fryderyk Kapinos.

Takie organizacje nie będą mogły działać w szkołach oraz nie będą otrzymywać środków z miejskiej kasy. Powstanie ponadto specjalna komisja, która będzie czuwać nad przestrzeganiem praw rodzin i rodziców w Mielcu – dodaje radny dr Radosław Swół.

– Widzimy, co stało się w samorządzie warszawskim, co dzieje się w samorządzie gdańskim czy poznańskim. My chcemy te drzwi zamknąć zanim ta ideologia chwyci za klamkę. Chcemy być na to przygotowani – podkreśla dr Swół.