Podpisana przez prezydenta Warszawy Rafała Trzaskowskiego karta LGBT+ uderza nie tylko w dzieci, ale i w przedsiębiorców – alarmują właściciele firm oraz prawnicy. Instytut Ordo Iuris przedstawił analizę zagrożeń dla polskich firm wynikających z warszawskiej karty.
Podpisana pod koniec lutego karta LGBT+ jest zagrożeniem nie tylko dla polskiej oświaty, dzieci, rodzin, ale także przedsiębiorców. Karta zawiera trzy szczególnie ważne postulaty dla środowisk homoseksualnych, które prezydent Trzaskowski chce realizować. Pierwsza z nich to wprowadzenie tzw. klauzul antydyskryminacyjnych. Chodzi o zawierane umowy pomiędzy miastem a kontrahentami, w których ważne będą kryteria ideologiczne, a nie ekonomiczne, czy doświadczenie.
    – Będzie to prowadzić do niegospodarności ekonomicznej. Niekoniecznie firmy, które będą dawały najlepsze oferty, będą zwyciężać, ale te, które będą współpracować z miastem w realizowaniu postulatów LGBT – powiedział Franciszek Podlacha z Polskiego Towarzystwa Gospodarczego.
Jednak to nie wszystko.
    – Dwa pozostałe postulaty to współpraca z tzw. tęczowymi sieciami pracowniczymi, czyli z przedsiębiorcami angażującymi się na różne sposoby w aktywność ruchu LGBT i implementacja tzw. karty różnorodności – wskazał dr Tymoteusz Zych z Instytutu Ordo Iuris.
Oznacza to, że przedsiębiorcy, na przykład drukarze, będą zmuszeni do drukowania ulotek czy plakatów promujących homoseksualną indoktrynację, z którą się nie zgadzają – podkreślił mec. Bartosz Zalewski z Instytutu Ordo Iuris.
    – Wyobraźmy sobie na przykład, że do katolickiego wydawcy przychodzi osoba, która chciałaby wydrukować ulotki ateistyczne i w takiej sytuacji wydawca nie może odmówić ich przygotowania – tłumaczył.
Na to nie może być przyzwolenia. Podobne rozwiązania były już w czasach PRL-u – zauważył prezes Zarządu Chaber S.A. Konrad Banecki.
    – Gdzie legitymacja w kieszeni koloru czerwonego, zielonego czy jakiegokolwiek stanowiła o systemie awansów, przywilejów różnego rodzaju. Teraz ta legitymacja zmienia kolor, ale metoda pozostaje ta sama. My wiemy, do czego to prowadzi – zaznaczył Konrad Banecki.
Do upadku polskiej ekonomii – dodał.
    – Tego rodzaju projekty to jest element hybrydowej wojny przeciwko polskiej ekonomii. Polska ekonomia się podnosi. Wszystkie te działania spowodują jej osłabienie – mówił prezes Zarządu Chaber S.A.
Instutut Ordo Iuris zapewnia pomoc prawną wszystkim przedsiębiorcom, którzy będą zmuszeni do podpisywania tego typu klauzul. Klauzule te są sprzeczne z Konstytucją RP. W ubiegłym roku cukiernik z Kalifornii wygrał w sądzie proces z homoseksualną parą, która pozwała go za odmowę przygotowania tortu weselnego.