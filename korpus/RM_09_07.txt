Nie można nam zarzucić, że chcemy źle potraktować drugiego człowieka niezależnie od tego, kim by on nie był. Człowiek jest człowiekiem i powinien być obdarowany szacunkiem, natomiast my cały czas mówimy o ideologii. Ideologia i człowiek to są dwie różne rzeczy – powiedział Bogusław Mejna, przewodniczący lęborskiego komitetu obywatelskiego inicjatywy uchwałodawczej o mieście wolnym od ideologii LGBT i gender, we wtorkowych „Aktualnościach dnia” w Radiu Maryja.

W obronę ideologii LGBT w Lęborku włączyły się Magdalena Adamowicz, poseł do PE oraz Danuta Wawrowska, radna Sejmiku Województwa Pomorskiego.

– Mam wrażenie, że te panie w ogóle nie czytały naszej propozycji uchwały, dlatego że, po pierwsze, my w tej uchwale nic nie mówimy o dyskryminacji człowieka i w ogóle nic nie mówimy na temat człowieka. Każdy człowiek ma prawo żyć i ludzie, którzy mają inne preferencje seksualne – to nie ma żadnego znaczenia. Tak naprawdę dla drugiego człowieka każdy inny człowiek powinien być postrzegany jako jego bliźni, tak jak nas uczy Kościół i Jezus Chrystus – wskazał gość Radia Maryja.

My na innego człowieka patrzymy jak na swojego brata – podkreślił Bogusław Mejna.

– Ja też czytałem to pisemko pani Adamowicz, w którym ona się powołuje na Kościół i wiarę. Myślę, że ona ma mało z tą wiarą wspólnego, dlatego że to co ona pisze, to można niemalże porównać do jakiejś herezji, ponieważ wszyscy wiemy o tym, czego uczy nas Kościół. Nie można nam zarzucić, że my chcemy źle potraktować drugiego człowieka niezależnie od tego, kim by on nie był. Człowiek jest człowiekiem i powinien być obdarowany szacunkiem, natomiast my cały czas mówimy o ideologii. Ideologia i człowiek to są dwie różne rzeczy – mówił przewodniczący lęborskiego komitetu obywatelskiego inicjatywy uchwałodawczej o mieście wolnym od ideologii LGBT i gender.

Chodzi nam o niepromowanie w przestrzeni publicznej tych różnych propozycji nauk o seksualności – stwierdził gość „Aktualności dnia”.

– Żeby te wszystkie rzeczy nie wchodziły właśnie w obręb publiczny, a szczególnie do szkół. To nie jest lekki temat ani dla nas, ani dla tych środowisk. Chcę położyć nacisk na słowo stereotyp, bo mam wrażenie, że te panie wymawiając czy cytując to słowo w swoim liście, mają na myśli człowieka – katolika, który wierzy w Biblię i Boga. Człowiek powinien rozróżniać dobro i zło oraz wiedzieć, czym jest prawdziwa wolność. Pojęcie jakim jest wolność, trzeba umieć właściwie pojąć – podsumował Bogusław Mejna.