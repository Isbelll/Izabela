Stanowisko wyrażające „sprzeciw wobec prób wprowadzania ideologii LGBT do lokalnej wspólnoty samorządowej”, przyjęli podczas piątkowej sesji radni powiatu kieleckiego.

Projekt uchwały włączono do programu sesji na wniosek klubu radnych PiS, którzy w radzie powiatu mają większość. Poza 16 radnymi tego ugrupowania, radę tworzą też przedstawiciele PSL (dziewięć osób) i osoby wybrane z list komitetu Projekt Świętokrzyskie (czterech radnych).

W stanowisku podkreślono, że zgodnie z Konstytucją RP „każdy ma prawo żądać od organów władzy publicznej ochrony dziecka przed przemocą, okrucieństwem, wyzyskiem i demoralizacją”, dlatego samorząd – „Rada Powiatu Kieleckiego, Ziemi Świętego Krzyża” – dla „dobra wspólnego” mieszkańców powiatu, wyraża sprzeciw wobec tzw. „ideologii LGBT, rozumianej jako ruch społeczny”.

„Rada Powiatu w Kielcach na podstawie Konstytucji RP, która jasno mówi o zakazie dyskryminacji, jest daleka od stwarzania fałszywego zagrożenia wobec grupy społecznościowej LGBT, natomiast sprzeciwia się: promowaniu homoseksualizmu w szkołach i życiu społecznym, wprowadzaniu wczesnej seksualizacji w szkołach – w tym kwestiom związanym z tożsamością płciową w myśl tak zwanych standardów Światowej Organizacji Zdrowia, wywieraniu ideologicznej presji na rzecz stosowania tzw. poprawności kulturowej i politycznej, ingerowaniu w sfery życia prywatnego, atakowaniu wolności słowa, podważaniu autorytetu rodziny” – zaznaczono.

Wskazano, że za stanowiskiem nie stoi „brak szacunku dla godności” osób LGBT, ale „troska o dobro wspólne całego społeczeństwa, a zwłaszcza o poszanowanie praw rodziców i dzieci, poszanowanie prawa naturalnego”.

„Jako reprezentanci samorządu Powiatu Kieleckiego zapewniamy, że będziemy chronić 1000-letniej tradycji chrześcijaństwa w regionie i Polsce, wielowiekowego przywiązania Polaków do wolności i wartości ponadczasowych oraz obowiązującego w Polsce ładu konstytucyjnego” – napisano w dokumencie.

W głosowaniu wzięło udział 25 radnych. „Za” przyjęciem stawiska zagłosowały 24 osoby (PiS i PSL), a przeciw była jedna osoba (Projekt Świętokrzyskie).