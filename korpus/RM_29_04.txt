Sąd Rejonowy w Łodzi ukarał przedsiębiorcę, bo nie chciał świadczyć usług promocyjnych dla Fundacji LGBT. To pierwszy taki wyrok w Polsce dotyczący szkodliwej ideologii gender. Napisał o tym portal „wPolityce”.

Chodzi o pracownika łódzkiej drukarni, który odmówił jednej z Fundacji wspierających dewiantów seksualnych wykonania usługi drukarskiej. „Nie przyczyniamy się do promocji ruchów LGBT naszą pracą” – napisał w mailu do zleceniodawców.

Sprawa trafiła jednak do sądu. Ten w myśl art. 138 Kodeksu wykroczeń nakazał przedsiębiorcy zapłatę grzywny w wys. 200 zł.

Ks. prof. Paweł Bortkiewicz, bioetyk podkreślił, że dziś trzeba konsekwentnie przeciwstawiać się ideologizacji życia społecznego i politycznego. A sam wyrok łódzkiego sądu – jak dodał ks. Profesor – jest skandaliczny.

– Przykład, z którym mamy tutaj do czynienia jest przykładem takim, w którym prawo skłania się ku promocji ideologii. To ewidentne naruszenie prawa i zasady bezstronności światopoglądowej.[…] Myślę, że wyrok tego sądu powinien być bezwzględnie zaskarżony w trybie natychmiastowym. Śmiem nawet twierdzić, że sędziowie, którzy wydają taki niekonstytucyjny wyrok powinni być pozbawieni możliwości wykonywania zawodu sędziowskiego – zaznaczył ks. prof. Paweł Bortkiewicz.

Co więcej, wsparcia prawnego Fundacji LGBT udzielił Rzecznik Praw Obywatelskich Adam Bodnar, który skierował do Policji pismo, by wyciągnięto konsekwencje prawne wobec drukarni.