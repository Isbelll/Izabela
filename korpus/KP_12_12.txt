Jaś Kapela: W wieku lat trzydziestu postanowiła pani z dnia na dzień wyjechać z Polski. Co stało u źródeł takiej decyzji?

Dorota Jaworska: Pewnego dnia obudziłam się z tak obezwładniającym poczuciem zmęczenia, że postanowiłam zmienić coś od razu, natychmiast. Przyjrzałam się mojej najbliższej przyszłości – szarej, ubogiej, umordowanej – i zdecydowałam, że takiej nie chcę. Przynajmniej tamtego poranka.

Zadzwoniłam do kolegi, który od dawna narzekał na to samo. Spytałam, czy ma ochotę jechać w świat. Następnego dnia znajomy kierowca tira zabrał nas do Belgii, zostawił na parkingu i – pełen obawy o nasz los – odjechał. Dalej podróżowaliśmy autostopem, ale już z obcymi. Było zabawnie.Gdybym wcześniej pomyślała, zastanowiła się, popytała doświadczonych i mądrzejszych, pewnie rozsądek wyprodukowałby dorodne argumenty przeciw i odebrał mi ochotę na wyjazd. Gdy wspominam tamten dzień, rozumiem, że wcale nie byłam odważna, jak sądzą niektórzy moi znajomi. Wyjechałam dzięki niewiedzy, dzięki zupełnej nieświadomości tego, co mogło mnie spotkać w świecie, który w niczym nie przypominał mojego.

Wyjazd do Wielkiej Brytanii mocno wpłynął na pani życie, ale też postrzeganie społeczności LGBT+.

Wyjazd do Wielkiej Brytanii zmienił niemal wszystko. Nie żałuję nawet jednej minuty z lat, które tam spędziłam, choć muszę przyznać, że poza paroma niepotrzebnie wypowiedzianymi zdaniami nie żałuję niczego, co w życiu robiłam, niezależnie od czasu i miejsca. Szkoda mi tylko tego, czego nie spróbowałam, i tego, czego się nie nauczyłam.

Czy ten wyjazd wpłynął na moje postrzeganie społeczności LGBT+? Ja chyba w ogóle nie postrzegałam społeczności LGBT+, ani dobrze, ani źle! Po prostu wcześniej temat jako taki nie istniał w moim życiu, w mojej wsi czy małym miasteczku. Słyszałam tylko o jakichś męskich przebierańcach i to oni wydawali mi się jedynymi „innymi”. Nie odczuwałam potrzeby wnikania. Nie do końca rozumiałam sens kawałów o „pedałach”, które ani mnie nie bulwersowały, ani nie bawiły. Nie budziły mojego zainteresowania.

Kiedy teraz o tym myślę, z poczuciem zażenowania dochodzę do wniosku, że wówczas nic nie wiedziałam i nie rozumiałam. W sumie skąd miałam wiedzieć? Na przełomie lat osiemdziesiątych i dziewięćdziesiątych nie posiadałam komputera, internetu, za telewizją nigdy nie przepadałam, świat znałam tylko ze szkolnych wycieczek.W Polsce nie miała pani wcześniej doświadczeń z osobami niehetero?

Żadnych.

Co wydarzyło się w Anglii?

Przypadkiem trafiłam pod skrzydła społeczności LGBT+, a właściwie grupy gejów oraz ich przyjaciół i przyjaciółek. Na początku nie wiedziałam, jak się zachować, jak rozmawiać, w którą stronę patrzeć. Wstydziłam się. Tymczasem ten świat wyciągnął do mnie rękę, oferując przyjaźń, bezinteresowną pomoc, ufność i cudownie niematerialne podejście do życia. Andy, któremu dedykuję książkę, otoczył mnie opieką, próbował nauczyć, że z każdym należy rozmawiać tak samo, każdemu tak samo patrzeć w oczy, że szkoda życia na nienawiść, skoro można uśmiechać się do ludzi. Że szkoda życia na skupianie się na przedmiotach, lepiej dbać o ludzi, o siebie i innych.

Czego jeszcze nauczyła mnie Anglia? Czerpania radości z różnorodności. Wchodzisz do sklepu czy do metra i widzisz cały świat. Ta różnorodność sprawia, że zacierają się różnice. W pewnym momencie widzi się tylko człowieka, w ogóle się nie zastanawiając, jakiej jest religii, orientacji czy narodowości.Nie da się uniknąć etykietowania?

Pewnie, że się nie da. Etykietujemy innych z nawyku, często nieświadomie. Niektóre etykiety naklejamy sami sobie, chociażby poprzez mocne deklaracje czy nieprzemyślane wypowiedzi. Czasami mam ochotę przywalić komuś jakąś pancerną etykietą, zwłaszcza niektórym politykom w paru państwach.

I co by im pani powiedziała?

Żeby się opamiętali – to w ramach wstępu. Reszta byłaby niecenzuralna.

Ale chyba im pani tego nie mówi? Nie widać pani w sieci. Trudno panią wyguglować.

Właściwie nie ma mnie w serwisach społecznościowych, a przynajmniej staram się nie być widoczna. Ze względu na wszechobecny hejt nie czytam i nie zamieszczam komentarzy pod artykułami w internecie. Czasem na goodreads.com recenzuję książki, ale tylko te, które chcę polecić, wyróżnić. Szkoda czasu na złe słowa.Co było dla pani inspiracją do napisania książki o Kamilu Rado?

Tu podsłuchałam, tam poczytałam, gdzie indziej podpatrzyłam. Bohaterowie książki rzeczywiście przewinęli się przez moje życie, nawet jeśli nie wszystkich poznałam osobiście. I wszyscy rzeczywiście cierpieli – albo ukrywając się, głównie przed własnymi rodzicami, albo w swoim środowisku, robiąc za chłopców do bicia, okaleczając się czy próbując najgorszego. Ich problemy i cierpienie niemal bezszelestnie zamiatano pod dywan. Gdyby to przenieść do świata mediów, powiedziałabym, że nie ma szumu, jest wzmianka lub milczenie.

Przełomowe było wyznanie osoby, którą poznałam na jakimś formalnym obiedzie u wspólnych znajomych. Matka nastoletnich synów i córki otwarcie głosiła, że wyrzekłaby się swoich dzieci, gdyby okazały się innej orientacji; zapewniała, że byłoby dla nich lepiej, gdyby popełniły samobójstwo, a jej nie zadrżałoby serce, nawet gdyby do końca życia miała ich nie widzieć. Wszyscy byli tak zszokowani tym wyznaniem, że nikt się nie odezwał i spotkanie zaraz się skończyło. Nie zareagowaliśmy jednak. Jak tchórze. Długo miałam wyrzuty sumienia.Potem poznałam losy Kamila, postanowiłam napisać o jego rodzinie, nienawiści, która niemal go zabiła, miłości i przebaczeniu, które go uratowały. Niezbyt oryginalny materiał na książkę, ale przez to, że dotykalnie prawdziwy, dostarczał mi wiele przeżyć. Kamil zapewne nie jest typem godnym miana głównego bohatera, ale był tak autentyczny w swej bierności z pogranicza autodestrukcji, tak stereotypowo doskonały, że powstrzymałam się od sztucznego przekształcania go w kogoś, kim nie jest.

W ogóle w zamyśle, na etapie przedwstępnym, zanim wzięłam pióro do ręki, miała to być powieść społeczno-obyczajowa z wątkiem kryminalno-romantycznym. W trakcie pisania, gdy po raz kolejny słuchałam Kamila opowiadającego o swoich przeżyciach i czułam w jego głosie ten sam strach, który dopadał go wcześniej, postanowiłam pewne wątki potraktować szerzej, inaczej rozłożyć akcenty. Cóż, to moja pierwsza książka, chyba za bardzo ją przeżywałam.

Podczas lektury może się wydawać, że to, co przydarza się bohaterom, jest nieprawdopodobne. Jedna z recenzentek pisze nawet, że elementy fabuły „składają się w całość tak niedorzeczną, że uwielbiane przeze mnie powieści milicyjne wydawane w PRL-u wydają się przy Rado Boy twardymi traktatami logicznymi”. Tymczasem wydaje się, że prawda jest jeszcze bardziej przerażająca niż to, co przedstawia pani w swojej książce.

Nie znam powieści milicyjnych z czasów PRL-u, więc trudno mi się do tych twierdzeń odnieść. Każdy ma prawo wydawać takie opinie, jakie chce. Każdy lubi, co lubi, nie lubi, czego nie lubi, i oby tak zostało jak najdłużej. Zresztą sama jestem świadoma mankamentów mojej książki.