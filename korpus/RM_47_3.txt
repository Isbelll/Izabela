Warszawa od dłuższego czasu generuje bardzo wiele problemów – zarówno jeśli chodzi o ekologię, jak i przyziemne sprawy obywateli, ale za to ideologia – jak np. wprowadzanie Karty LGBT – ma się świetnie – powiedział w programie „Aktualności dnia” na antenie Radia Maryja wiceminister sprawiedliwości Sebastian Kaleta.

W czasie kampanii wyborczej mam wiele spotkań z mieszkańcami Warszawy, którzy zgłaszają mi wiele niedogodności i wyliczają niespełnione obietnice przedwyborcze prezydenta Warszawy Rafała Trzaskowskiego – powiedział kandydat PiS na posła Sebastian Kaleta. Np. w środę rano rodzice zwrócili mi uwagę, że są wielkie kolejki do wykupienia biletów dla ich dzieci, które uczą się w liceach, bo okazuje się, że Rafał Trzaskowski obiecał bezpłatne bilety dla licealistów – oczywiście ich nie mają, a rodzice stoją w kolejkach, by za nie zapłacić. Rodzice machają już ręką, że jest to niespełniona obietnica, bo nie wierzą w to, że Rafał Trzaskowski cokolwiek spełni, ale są poirytowani tym, że kilka godzin muszą spędzić, by takowy bilet kupić. Zazwyczaj takie codzienne zwykłe sprawy zgłaszają mi mieszkańcy, a ja staram się podejmować interwencje – podkreślił wiceminister sprawiedliwości. – Chyba każdy z nas chciałby żyć w porządku i ładzie. W ostatnim czasie mieszkańcy Wawra poprosili mnie o interwencję, bo przez kilka tygodni nie mogli doprosić się w mieście, by posprzątano na ich osiedlu. Na szczęście, po mojej interwencji, odpowiedzialna za to firma w końcu – po wielu tygodniach nalegań – uprzątnęła teren. Tak wygląda podstawowa praca – to jest załatwianie spraw

mieszkańców. Niestety, tak prozaiczne rzeczy nie zawsze są domeną Platformy Obywatelskiej, która wiele obiecuje, a potem w czasie sprawowania rządów, czego mamy przykład w Warszawie, problemy ludzkie odchodzą na dalszy plan – zwrócił uwagę gość „Aktualności dnia”.Władze Warszawy nie radzą sobie zupełnie z załatwianiem spraw zwykłych obywateli – dodał polityk.

– Na początku lipca mieliśmy potężny kryzys śmieciowy. I cały czas firmy mają z tym problem. Do tego dochodzi gigantyczna awaria oczyszczalni „Czajka”. Jest to inwestycja, która kosztowała łącznie 4 mld zł, a została otwarta 6 lat temu. Mieliśmy szereg niespełnionych obietnic. Zamiast parkingów podziemnych, mamy „Strefę relaksu”. Dochodzi do tego też chaos z wypłacaniem świadczenia „500 plus”. Skala chaosu w zarządzaniu Warszawą pokazuje, że wiarygodność PO w utrzymaniu poziomu życia Polaków, który podniosło Prawo i Sprawiedliwość”, w razie wygrania przez nich wyborów, byłoby niemożliwe – zaznaczył Sebastian Kaleta.

Warszawa od dłuższego czasu generuje bardzo wiele problemów – zarówno jeśli chodzi o ekologię, jak i przyziemne sprawy obywateli, ale za to ideologia ma się świetnie – powiedział gość Radia Maryja.

– Karta LGBT i wszelkiego rodzaju tego typu przedsięwzięcia – to pokazuje, że zarządzanie dzisiaj Warszawą jest dowodem na to, jak ważne wybory są 13 października, żeby Polacy nie pozwolili na to, by tak, jak zarządzana jest Warszawa, zarządzana była cała Polska – podkreślił kandydat PiS na posła.