Christian Bale gra Arthura Stuarta, dziennikarza geja, który jako nastolatek miał obsesję na punkcie biseksualnego gwiazdora Briana Slade’a. Teraz, a mamy rok 1984, Arthur ma napisać artykuł na temat zapomnianego już Slade’a.

Wracamy więc do początku lat 70., ery wolnego seksu, eksplozji emancypacji LGBT i niesamowitego glam rocka – okresu popularności Slade’a. Arthur wspomina czas, gdy jego idol mimochodem pomógł mu zaakceptować homoseksualność.

Postać idola (rewelacyjny Jonathan Rhys-Meyers) jest luźno oparta o historię największego bożyszcza tamtych czasów – Davida Bowie. Arthur analizuje także związek Slade’a z żoną (Toni Colette wzorowana na Angie Bowie) oraz jego skomplikowaną relację erotyczno-miłosną z szalonym wokalistą Curtem Wildem (Ewan McGregor) osnutym wokół dwóch prawdziwych postaci – Iggy’ego Popa i Lou Reeda.

Zmarły w styczniu br. David Bowie odmówił zgody na wykorzystanie swych piosenek i zagroził twórcom filmu procesem, jeśli opowiedziana historia będzie zbytnio przypominała jego własną…

Film jest ucztą dla oka jak i ucha. Poraża zarówno feerią barw i fantazyjnych kostiumów (nominacja do Oscara) jak i świetnymi utworami muzycznymi z epoki.

„Velvet Goldmine” został w 1998 r. przyjęty przez krytyków i publiczność z mieszanymi uczuciami, ale z czasem zyskał status kultowego, szczególnie wśród kolejnych pokoleń młodzieży. Reżyser filmu Todd Haynes zasłynął również dwoma innymi filmami z wątkami LGBT – „Daleko od nieba” (1999) z Julianne Moore oraz tegorocznym oscarowym hitem „Carol” z Cate Blanchett i Rooney Marą.