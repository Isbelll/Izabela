Jesteśmy świadkami wielkiej ofensywy współczesnego świata mającej na celu zdemoralizowanie dzieci i młodzieży. Walka toczy się przede wszystkim na polu wychowania i edukacji – powiedział ksiądz biskup Tadeusz Bronakowski, przewodniczący Zespołu KEP ds. Apostolstwa Trzeźwości i Osób Uzależnionych, w felietonie z cyklu „Myśląc Ojczyzna” w Telewizji Trwam.
Ksiądz biskup Tadeusz Bronakowski odwołał się do niedawnego sympozjum, które odbyło się w murach Wyższej Szkoły Kultury Społecznej i Medialnej w Toruniu.


– Na początku marca Apostolstwo Trzeźwości Osób Uzależnionych gościło w murach Wyższej Szkoły Kultury Społecznej i Medialnej w Toruniu. Diecezjalni duszpasterze trzeźwości, zakonni referenci i świeccy apostołowie trzeźwości spotkali się na modlitwie i refleksji nad nauczaniem Sługi Bożego księdza kardynała Stefana Wyszyńskiego. Zastanawialiśmy się także, jak zdynamizować Apostolstwo Trzeźwości w diecezjach. Odbyło się także ważne naukowe sympozjum na temat „Jak nie zniszczyć życia dziecka?” – rozpoczął ksiądz biskup.


Usłyszeliśmy bardzo ciekawe wykłady wybitnych ekspertów – podkreślił.


– Mieliśmy okazję do wymiany spostrzeżeń i doświadczeń. Mogliśmy odczuć, że to co czynimy codziennie na polu troski o szeroko rozumianą trzeźwość narodu, ma wielki sens. […] Planujemy wydać drukiem te cenne wykłady – mówił duchowny.


Jesteśmy świadkami wielkiej ofensywy współczesnego świata mającej na celu zdemoralizowanie dzieci i młodzieży – zaakcentował felietonista.


– Walka toczy się przede wszystkim na polu wychowania i edukacji, stąd wśród tematów sympozjum nie mogło zabraknąć uświadomienia, jak liczne są współczesne zagrożenia bezpieczeństwa najmłodszych w tych obszarach. Wiele zagrożeń pochodzi z prawie nieograniczonego dostępu dzieci i młodzieży do internetu. Coraz większa liczba najmłodszych uzależniona jest od gier komputerowych, pornografii, hazardu, mediów społecznościowych – powiedział przewodniczący Zespołu KEP ds. Apostolstwa Trzeźwości i Osób Uzależnionych.


Wielkie zniszczenie wśród uczniów sieje patostreaming – zwrócił uwagę ksiądz biskup.


– Jakże wielka jest odpowiedzialność rodziców, którzy często sami bezrefleksyjnie niejako popychają swoje dzieci do świata wirtualnego. Musimy także odważnie reagować na wszelkie próby indoktrynacji młodych przez zwolenników ideologii gender i LGBT. Podczas sympozjum podkreślono, że ochrona dzieci przed współczesnymi zagrożeniami jest szczególnym obowiązkiem państwa. Oczywiście obszar tej ochrony jest bardzo szeroki i dotyczy wielu problemów. Dzisiaj sprawą podstawową jest przede wszystkim wprowadzenie natychmiastowego zakazu reklamy alkoholu. Wiadomo, że jest ona skierowana do ludzi młodych i powoduje, że coraz młodsi sięgają po alkohol, gdyż uwierzyli kłamstwu, jakoby alkohol dawał szczęście, wolność, przyjaźń, sukcesy w sporcie i innych dziedzinach – akcentował ks. bp Tadeusz Bronakowski.


Uwierzyli temu śmiercionośnemu kłamstwu, ale czy to dorośli nie są za to odpowiedzialni – pytał duszpasterz.


– Młodzi ludzie potrzebują dobrych przewodników, odpowiedzialnych i odważnych, którzy chcą i potrafią obronić ich przed zagrożeniami, którzy nie boją się zaproponować im życia według zasad chrześcijańskich, bo przecież żywa wiara i systematyczne praktyki religijne, chronią młodych przed zniewoleniem. To potwierdza nie tylko doświadczenie duszpasterskie, ale także wyniki badań naukowych, dlatego tak cenna jest praca z dziećmi we wspólnotach parafialnych, organizowanie różnych grup modlitewnych zwłaszcza Podwórkowych Kółek Różańcowych i ruchu abstynenckiego Dziecięcej Krucjaty Niepokalanej – wskazał biskup pomocniczy diecezji łomżyńskiej.


Tak ważne jest, aby tradycje harcerskie, skautingowe były nadal żywe w naszym społeczeństwie – podkreślił felietonista Radia Maryja i TV Trwam.


– Młodzi ludzie potrzebują świadków, którzy pokażą im piękno kroczenia drogą prawdziwej wolności. Wtedy ułuda wirtualnego świata tak łatwo nie zawładnie ich myślami i sercem, nie zniewoli ich. To my odpowiedzialni dorośli, którzy towarzyszymy dzieciom na różnych etapach życia, musimy dawać dobre świadectwo. One muszą poczuć, że mają w nas oparcie, że nie są pozostawieni sami sobie. Muszą mieć pewność, że staniemy w ich obronie, gdy demoralizatorzy będą chcieli zniszczyć ich wrażliwość, zniszczyć ich niewinność – mówił ksiądz biskup.


Sympozjum dało nam konkretne wskazówki, narzędzia do walki w obronie młodych – kontynuował.


– Na stronie internetowej https://wolnitrzezwi.pl/ znajdują się czytelne instrukcje prawne, jak postępować w przypadku zagrożeń demoralizacją i wzory pism do różnych instytucji. Zachęcam rodziców i wychowawców, aby z nich korzystali. Jesteśmy odpowiedzialni za młode pokolenie przed Bogiem i przed historią – powiedział duszpasterz.


Zapamiętajmy słowa księdza kardynała Stefana Wyszyńskiego, że obrona dzieci i młodzieży przed nałogami i demoralizacją jest polską racją stanu – akcentował przewodniczący Zespołu KEP ds. Apostolstwa Trzeźwości i Osób Uzależnionych.


– Zapamiętajmy i działajmy z wielką roztropnością, miłością, ale i z wielką odwagą. To właśnie dzieci i młodzież potrzebują szczególnego wsparcia, aby swoje dzieciństwo i młodość przeżyć w bezpiecznym środowisku. A bezpieczne środowisko to przede wszystkim takie, które jest trzeźwe, bez jakichkolwiek uzależnień. Tylko na tej podstawie można budować rodzinne szczęście oparte o wzajemną miłość – podsumował ksiądz biskup Tadeusz Bronakowski.