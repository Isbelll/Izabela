Ks. abp Marek Jędraszewski nie potępia żadnego grzesznika. On doskonale rozróżnia to, że należy grzech potępić, a grzeszników wspomagać i prowadzić do zbawienia duszy. Kiedy on mówi o tej „tęczowej zarazie”, będącej konsekwencją poprzedniej „czerwonej zarazy” (…), to znaczy, że jest po prostu wiernym synem Kościoła, jest arcypasterzem diecezji krakowskiej, który realizuje magisterium Kościoła – zauważył dr Jerzy Bukowski, rzecznik Porozumienia Organizacji Kombatanckich i Niepodległościowych w Krakowie, w środowym wydaniu „Aktualności dnia” na antenie Radia Maryja.

Ks. abp Marek Jędraszewski, metropolita krakowski, w 75. rocznicę wybuchu Powstania Warszawskiego w swojej homilii podczas Mszy św. w Bazylice Mariackiej powiedział, że „czerwona zaraza już nie chodzi po naszej ziemi, ale pojawiła się nowa – tęczowa”. Oburzone środowiska LGBT domagają się m.in. odwołania metropolity.

Dr Jerzy Bukowski, rzecznik Porozumienia Organizacji Kombatanckich i Niepodległościowych w Krakowie, podkreślił, że ks. abp Marek Jędraszewski realizuje magisterium Kościoła katolickiego.

– Ks. abp Marek Jędraszewski nie potępia żadnego grzesznika. On doskonale rozróżnia to, że należy grzech potępić, a grzeszników wspomagać i prowadzić do zbawienia duszy. Kiedy on mówi o tej „tęczowej zarazie”, będącej konsekwencją poprzedniej „czerwonej zarazy” (…), to znaczy, że jest po prostu wiernym synem Kościoła, jest arcypasterzem diecezji krakowskiej, który realizuje magisterium Kościoła. Czy ktokolwiek oczekuje od księdza, a zwłaszcza biskupa Kościoła rzymskokatolickiego, żeby on był pobłażliwy dla ideologii homoseksualnej? – zauważył dr Jerzy Bukowski.

Gość „Aktualności dnia” zaznaczył, że metropolita krakowski w swojej homilii nie potępiał żadnej osoby, tylko odniósł się do zagrożenia płynącego z ideologii LGBT.

– W tej jego homilii w Kościele Mariackim w Krakowie nie było słowa potępienia dla żadnej osoby. On nikogo nie wymienił z imienia i nazwiska, nikogo nie wskazał. On mówił o tym, jakim zagrożeniem dla Polski w tym momencie jest ta neomarksistowska popłuczyna ideologii LGBT – stwierdził rzecznik POKiN.

W najbliższą sobotę przed Kurią w Krakowie odbędzie się manifestacja w obronie ks. abp. Marka Jędraszewskiego.

– Mam nadzieję, że to organizowane przez świeckie osoby sobotnie spotkanie pod Kurią, mające charakter czysto modlitewny – tam nie będzie żadnych przemówień, tam będą śpiewane pieśni Maryjne, tam będzie modlitwa w Godzinę Miłosierdzia – mam nadzieję, że zjawią się na tym spotkaniu wierni całej archidiecezji krakowskiej. (…) My musimy w sobotę pokazać, że jesteśmy po prostu chrześcijanami wyrozumiałymi dla osoby grzeszącej, natomiast bezwzględni dla samego grzechu. Ks. abp Jędraszewski doskonale to rozumie i jego mowa jest mową ewangeliczną – podkreślał dr Jerzy Bukowski.