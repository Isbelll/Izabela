Podczas rozmowy z Barbarą Nowacką chcemy opowiedzieć o odwadze kobiet w angażowanie się w różne inicjatywy mogące wpłynąć w pozytywny sposób na zmianę otoczenia. Chcemy mówić o “codziennej odwadze”, ale też o impulsach, które nakazują nam zakładać stowarzyszenia, próbować swoich sił w samorządzie czy polityce. Nie zabraknie również rozważań o tym, co powstrzymuje kobiety przed włączeniem się w działania, które tak naprawdę kształtują ich rzeczywistość. Porozmawiamy o hamulcach blokujących nas przed angażowaniem się w szeroko rozumianą zmianę otaczającego nas świata. Gościni spotkania, Barbara Nowacka potrafi krytycznym okiem spojrzeć na codzienność, dostrzegając opieszałość koniecznych w życiu społecznym zmian.
Szkoda, że uchwalenie konwencji musimy traktować w kategorii święta. Przyjęcie dokumentu sprawiającego, że walka z przemocą domową jest sprawniejsza powinno być normalną czynnością, która nie powinna wzbudzać takich emocji, jakich jesteśmy obecnie świadkami. 
Teraz czas na podpis prezydenta Komorowskiego, który już wspomina o zastrzeżeniach prof. Zolla wobec konwencji. Szkoda, że pan profesor nie potrafi oddzielić prywatnych poglądów i ideologii od argumentacji prawnej.
 (fragment wypowiedzi Barbary Nowackiej)
 Spotkanie z Barbarą Nowacką prowadzone przez Annę Strzałkowską w środę 18 lutego o godz. 18.00, w Świetlicy Krytyki Politycznej w Trójmieście, ul. Nowe Ogrody 35, II p. Gdańsk. Wstęp wolny.
Spotkanie będzie zapowiedzią warsztatów TAK, odważę się! zaplanowanego na sobotę, 21 lutego w Gdańskim Parku Naukowo – Technologicznym. Warsztaty stanowią część Kongresu Kobiet Pomorza i przygotowywane są przez nieformalną inicjatywę Trójmiejska Akcja Kobieca.
Organizatorem wydarzenia jest Świetlica Krytyki Politycznej w Trójmieście oraz Stowarzyszenie na rzecz osób LGBT Tolerado w ramach działań Trójmiejskiej Akcji Kobiecej.