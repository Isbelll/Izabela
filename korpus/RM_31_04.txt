W ratuszu została zatrudniona osoba, która w kampanii wyborczej dopuszczała się niedemokratycznych metod w postaci niczym putinowskiej propagandy „SokuzBuraka” – Mariusz Kozak-Zagozda. Zatrudniony ze względu na kompetencje: mowa nienawiści, nieprawdziwe informacje i ataki, jakie były przypuszczane na polityków. To świadczy o tym, że brudna kampania będzie elementem strategii Rafała Trzaskowskiego – zaznaczył Jacek Ozdoba, wiceminister klimatu i były radny PiS m. st. Warszawy, we wtorkowych „Aktualnościach dnia” na antenie Radia Maryja.

Nowym kandydatem Platformy Obywatelskiej w wyborach prezydenckich jest Rafał Trzaskowski – obecnie urzędujący prezydent miasta stołecznego Warszawy. Samorządowiec zastąpił Małgorzatę Kidawę-Błońską w walce o fotel prezydencki.

– Wymiana kandydata od początku była planowana – od kiedy pojawił się temat blokady w Senacie. Platforma Obywatelska celowo blokowała możliwość przeprowadzenia wyborów w maju, doprowadzając do sytuacji wymiany kandydata. Jako mężczyzna mogę powiedzieć, że dla mnie jest to zachowanie absolutnie skandaliczne; na pewno Platforma to nie jest partia dżentelmenów, bo to w jaki sposób potraktowano marszałek Kidawę-Błońską, która nie jest przecież ze mną związana środowiskowo, ale jako mężczyzna wyrażam oburzenie, że tak można potraktować kobietę – akcentował Jacek Ozdoba.

Gość „Aktualności dnia” stwierdził, że Rafał Trzaskowski to przeciwnik, który „może chwytać za każdą możliwą metodę poniżej pasa”.

– Na pewno gra nieczysta będzie elementem prowadzenia kampanii wyborczej Rafała Trzaskowskiego, ponieważ to udowodnił w kampanii warszawskiej – udowodnił, że można stosować tzw. fake newsy, nieprawdziwe informacje. Co więcej, już po tym jak został prezydentem miasta stołecznego Warszawy, w ratuszu została zatrudniona osoba, która w kampanii wyborczej dopuszczała się niedemokratycznych metod w postaci niczym putinowskiej propagandy „SokuzBuraka” – Mariusz Kozak-Zagozda – który, jak sam prezydent uważa, został zatrudniony ze względu na kompetencje. A tymi kompetencjami, jak rozumiem, jest mowa nienawiści, nieprawdziwe informacje i ataki, jakie były przypuszczane na polityków, w tym na mnie. To świadczy o tym, że brudna kampania będzie elementem strategii Rafała Trzaskowskiego – zwrócił uwagę były radny m. st. Warszawy.

Zdaniem rozmówcy Radia Maryja, Rafał Trzaskowski będzie robił wszystko, żeby doprowadzić do dużej polaryzacji i podziału sceny politycznej.

– Będzie podejmował dalsze kroki związane chociażby nawet z ideologią LGBT i z projektami ideologicznymi w każdym możliwym aspekcie. Jako włodarz stolicy, nie mając kompetencji, bo to nie jest kompetencja prezydenta miasta, wójta gminy czy burmistrza podejmować tematy ideologiczne, a tymczasem widzieliśmy parady równości, tematy związane z kartą LGBT, z programem seksualizacji najmłodszych – program „Latarnik” czy programy, które trafiały do najmłodszych mówiące o tym, że „super być innej orientacji”. Te elementy były już na poziomie polityki samorządowej – wskazywał wiceminister klimatu.