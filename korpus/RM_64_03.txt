Maryja zapowiedziała zwycięstwo Jej niepokalanego serca. O to idziemy prosić, ale idziemy także przepraszać za to wszystko, co obraża Pana Boga, za te świętokradztwa, za kpiny, bezczeszczenie Najświętszego Sakramentu, Mszy św. W tym roku to było bardzo mocne w Polsce – mówił w sobotniej audycji „Aktualności dnia” na antenie Radia Maryja o. Tadeusz Rydzyk CSsR, dyrektor toruńskiej rozgłośni.

W sobotę rozpoczyna się XXVIII Pielgrzymka Rodziny Radia Maryja na Jasną Górę. W spotkaniu wezmą udział słuchacze Radia Maryja z Polski oraz z zagranicy.

Idziemy do Maryi, naszej Matki. Matka Najświętsza jest naszą Matką od chwili, gdy Pan Jezus powiedział na krzyżu do Jana „oto Matka twoja” – akcentował o. Tadeusz Rydzyk CSsR.

– Jej zależy na naszym zbawieniu, na naszym szczęściu wiecznym i do tego nas prowadzi. Opiekuje się nami, zwłaszcza naszym wzrostem wewnętrznym, naszymi duszami. Zależy Jej na tym, żebyśmy byli przy Panu Jezusie. Ona patrzy na nas na Jasnej Górze – jak w wielu obrazach – ale na Jasnej Górze jakoś szczególnie. Patrzy na nas. My przychodzimy i patrzymy w Nią, a Ona niejako mówi do nas: patrzycie na mnie, przychodzicie do mnie, a ja daję wam kogoś jeszcze piękniejszego, daję wam mojego Syna, odkupiciela Jezusa Chrystusa. Po to idziemy do Matki Najświętszej – wszystkie sprawy Jej oddać, nasze trudne sprawy na drodze do domu Ojca, nasze potknięcia – wskazał redemptorysta.

Na Jasnej Górze będziemy prosić Matkę Bożą oraz Jezusa o przemianę nas wszystkich i naszej Ojczyzny, ponieważ jesteśmy obecnie na potężnym zakręcie dziejów – podkreślił Dyrektor Radia Maryja.  

– Idzie niesamowity walec, ten walec pogaństwa, potop pogaństwa, potop ateizmu. Co zrobiono już z Kościołem, z ludźmi wierzącymi, jak wyrwali wiarę u wielu ludzi w Europie, w Ameryce, w innych krajach, jak to robił komunizm, marksizm komunistyczny, ten socjalizm marksistowski, jak to robił socjalizm nazistowski. A teraz to jest jeszcze poważniejsze. To wszystko idzie przez szkoły, przez uniwersytety. Tak zaplanowali wtedy, gdy była rewolucja październikowa. Wtedy już ci, którzy zachwycili się marksizmem, komunizmem, wtedy mówili: to za słabo wszystko idzie. Pamiętamy z historii, jak straszna była ta rewolucja bolszewicka, ile ofiar było, ile mordów, ile gułagów, ile obozów koncentracyjnych, ilu ludzi wymordowali, jak niszczyli kulturę, wiarę, rodzinę – zaznaczył gość „Aktualności dnia”.

Współcześnie w naszej Ojczyźnie mamy również do czynienia z propagandą ruchów LGBT – zwrócił uwagę o. Tadeusz Rydzyk CSsR.

– Ze Starego Testamentu pamiętamy o Sodomie, o Gomorze, o zniszczeniu Sodomy i Gomory przez te grzechy sodomskie, a teraz to się lansuje. Właśnie to LGBT to nic innego, to skrót, ale my wiemy, że to są lesbijki, geje, różni trans, biseksualiści. Teraz widzimy, że mówi się już nawet o 50 orientacjach tego typu. (…) Zobaczcie, jakie to jest zepsucie, jakie to jest zgorszenie, jakie to jest deprawowanie. I właśnie tym bardziej idziemy świadomi do Matki Bożej. Ona zetrze głowę węża. Ona zapowiedziała zwycięstwo Jej Niepokalanego Serca. O to idziemy prosić, ale idziemy także przepraszać za to wszystko, co obraża Pana Boga, za te świętokradztwa, za kpiny, bezczeszczenie Najświętszego Sakramentu, Mszy św. W tym roku to było bardzo mocno w Polsce, na tych wszystkich bezwstydnych marszach to robią – zauważył.

Podczas XXVIII Pielgrzymki Rodziny Radia Maryja na Jasną Górę będzie możliwość uzyskania odpustu zupełnego pod zwykłymi warunkami.

– Jutro możemy zyskać odpust zupełny pod zwykłymi warunkami, a więc bycie w łasce uświęcającej, odżegnanie się nawet od pragnienia grzechu jakiegokolwiek. Poza tym modlitwa za Papieża, za Kościół. Ten odpust możemy też ofiarować za zmarłych. Zapraszamy serdecznie. Ja bym też bardzo proponował, żeby każdy – macie w domu dzieci, młodzież – pomyślcie, przywieźć im coś z Jasnej Góry. Bardzo bym zwracał uwagę na ewangelizację od dziecka. Małemu dziecku – może Biblię dla dzieci z obrazkami, kolorowa. Może dla młodzieży coś, żeby charaktery były dobre, żebyśmy byli mocni Panem Bogiem. Trzeba siać i ziarno wyrośnie. Wiara rodzi się ze słuchania – na to zwróćmy uwagę – powiedział Dyrektor Radia Maryja.

Gość „Aktualności dnia” przestrzegł również, aby być ostrożnym w sytuacji spotkania dziennikarzy, aby nie paść ofiarą prowokacji. Podczas XXVIII Pielgrzymki Rodziny Radia Maryja na Jasną Górę dziennikarze, którzy otrzymali akredytację, będą mieli przy sobie plakietki z informacją o przyznanej akredytacji.

– Czasem ludzie są naiwni, jak zobaczą kamerę, to już mówi do tej kamery, do tego mikrofonu. Nie wie, że to wszystko wymanipulują, wytną i wyśmieją, bo tak robią. To nie są dziennikarze, tylko manipulanci. Tego dużo jest w Polsce – zaznaczył redemptorysta.