Czy chcemy, by publiczna telewizja informowała, że w Smoleńsku doszło do zamachu, a wegetarianie to szkodliwi lewacy?

Agnieszka Wiśniewska: Czy wybierasz się na organizowaną dziś przez KOD manifestację w obronie wolnego słowa?

Renata Kim, dziennikarka tygodnika „Newsweek”: Oczywiście, że się wybieram. Jak mogłoby mnie tam nie być? Dla dziennikarza nie ma ważniejszej sprawy, niż możliwość nieskrępowanego żadnymi zakazami opisywania świata. Nie tak, jak życzyliby sobie rządzący, tylko tak, jak dyktuje mu uczciwość, wiedza i doświadczenie.

Dlaczego obrona mediów publicznych jest ważna?

Media publiczne – tak mi zawsze powtarzano, kiedy pracowałam w Polskiej Sekcji BBC – mają informować, uczyć i bawić. Są odpowiedzialne za to, co o swoim kraju i o zmieniającym się świecie wiedzą obywatele, powinny im to uczciwie tłumaczyć.

Jeśli zabraknie bezstronnych i rzetelnych mediów państwowych, ludzie będą zdani tylko na to, co zaoferują im prywatne stacje, dla których najważniejsze jest, i nawet nie ma ich co za to ganić, po prostu zarabianie. Rozrywka niekoniecznie najwyższych lotów albo wręcz polityczna indoktrynacja. Czy chcemy, by publiczna telewizja informowała, że w Smoleńsku doszło do zamachu, a wegetarianie to szkodliwi lewacy? Nie.

Dlatego musimy bronić publicznych mediów. Nawet jeśli nie podoba nam się ich obecny kształt, to ten proponowany przez PiS będzie znacznie gorszy.

Jakich zmian, które w mediach może wprowadzić PiS, obawiasz się najbardziej?

Boję się przede wszystkich zawłaszczenia mediów przez polityków, co już ułatwiła tzw. mała nowelizacja ustawy medialnej. Ale ujawniona niedawno propozycja dalszych zmian to już wręcz zamach na media. PiS chce, by media realizowały narodową misję i ideologię, oczywiście tak, jak to rozumie prezes Kaczyński i jego wierni przyboczni. Nie będzie miejsca na mówienie w telewizji i radiu o równości płci, kwestiach ważnych dla środowisk LGBT, walki z przemocą domową i wiele innych spraw, które PiS uważa za szkodliwe dla „polskiej tradycji”, cokolwiek to oznacza. Dostaniemy pewnie w zamian transmisje z miesięcznic i rocznic smoleńskich, mszy i przemówień prezesa. Boję się Polski informowanej, edukowanej i bawionej w ten sposób.

**


Zmiany w ustawie o radiofonii i telewizji czekają na podpis prezydenta. Szefów mediów publicznych będzie teraz mianować minister skarbu. Dziennikarze zwracają uwagę, że usunięcie gwarancji niezależności publicznej telewizji i radia, jest „naruszeniem norm Rady Europy i danego przez polską konstytucję niezależnemu organowi (KRRiT) mandatu do stania na straży szeroko pojętego interesu publicznego w radiofonii i telewizji”.

Telewizja Polska i Polskie Radio staną się stacjami nie publicznymi, a rządowymi. Wrócą czasy Komitetu d/s Radia i Telewizji. Spotkajmy się razem pod hasłem WOLNE MEDIA w sobotę o 14.00 w Warszawie na Pl. Powstańców Warszawy albo w innych miastach. Nieważne czy oglądamy TVP albo słuchamy Polskiego Radia. Nieważne czy lubimy tych czy innych dziennikarzy. Chodzi o zasadę – niezależne media to jedna z gwarancji demokratycznego państwa. Bądźmy w sobotę z nimi!!!

Lista miast, w których odbędą się manifestacje 9 stycznia 2016 roku:

Warszawa , budynek TVP, pl. Powstańców Warszawy 7, godz. 14:00-16:30
Białystok , przed TVP Białystok, ul. Włókiennicza 16a, godz. 14:00
Bielsko-Biała , pl. Bolesława Chrobrego, godz. 12:00
Bydgoszcz , pl. Wolności, godz. 14:00
Częstochowa , pl. Daszyńskiego, godz. 12:00
Gdańsk , Złota Brama, godz. 13:45
Gorzów Wielkopolski , Stary Rynek, godz. 14:00
Katowice , rynek przy pomniku Harcerzy Września, godz. 14:00-16:00
Kielce , pl. Moniuszki pod pomnikiem Sienkiewicza, godz. 13:00
Konin , ul. Dworcowa, godz. 12:00
Kraków , al. Słowackiego (pod Radiem Kraków), godz. 14:00
Lublin , pl. Litewski, godz. 14:00
Łódź , ul. Narutowicza 13, godz. 12:00
Opole , Radio Opole, ul. Strzelców Bytomskich 8, godz. 14:00-16:00
Poznań , pl. Wolności, godz. 12:00
Rzeszów , TVP Rzeszów, al. Kopisto, godz. 14:00
Szczecin , pod pomnikiem Czynu Polaków, godz. 12:00
Wrocław , pl. Solny, godz. 14:00
Zielona Góra , Stary Rynek przy Ratuszu, godz. 14:00
Zakopane , pl. Niepodległości, godz. 14:00

Manifestacje poza granicami RP:
Czechy, Praga, Palackého nàmesti, godz. 14:00
Wielka Brytania , SW1A Londyn, Richmond Terrace, godz. 14:00
Szwecja , Sztokholm, pod Ambasadą RP, godz. 14:00