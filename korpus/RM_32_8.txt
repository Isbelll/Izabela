Czy polski rząd zażąda rewizji orzeczeń Europejskiego Trybunału Praw Człowieka? Jak się okazuje, w Trybunale zasiadają byli kierownicy lewicowych organizacji pozarządowych. To rzuca nowe światło na wydawane wyroki.
Dyrektor generalny Europejskiego Centrum Prawa i Sprawiedliwości dr Gregor Puppinck sporządził raport, który rzuca nowe światło na działalność Europejskiego Trybunału Praw Człowieka.


– Trudno powiedzieć, żeby to były instytucje, które są neutralne pod względem światopoglądowym. Wręcz przeciwnie – są szczególnie nastawione na niszczenie państw narodowych, niszczenie rodziny – mówi była poseł PiS Barbara Bubula.


Zgodnie z raportem, europejski trybunał jest ściśle związany z lewicową fundacją George’a Sorosa.


– Co najmniej 22 sędziów spośród 100 zasiadających w nim od roku 2009 to dawni współpracownicy lub członkowie kadry kierowniczej siedmiu organizacji pozarządowych. Pośród nich sieć Fundacji Społeczeństwa Otwartego George’a Sorosa wyróżnia się liczbą powiązanych z nią sędziów – podkreśla autor raportu dr Gregor Puppinck.


Taki skład sędziowski tłumaczy decyzje podejmowane wielokrotnie przez Trybunał, zwłaszcza w sprawach światopoglądowych.


– Chodzi przede wszystkim o kwestie związane z prawami więźniów, prawami imigrantów i osób ubiegających się o azyl, z wolnością wypowiedzi, z prawami mniejszości, osób LGBT i popierających aborcję – wskazuje dr Gregor Puppinck.


Jeżeli w danej sprawie istniał konflikt interesów, polski rząd mógłby zażądać od Trybunału rewizji orzeczeń.


– Każda sytuacja, w której jakaś ze stron uznaje, że sędziowie są stronniczy, że nie są niezależni w swoich sądach, ma prawo do wniesienia tego typu rewizji. W związku z tym wydaje mi się, że tutaj trzeba wykorzystać te twarde dane, które zostały ujawnione – ocenia Barbara Bubula.  


Rewizję orzeczeń przewiduje artykuł 80. regulaminu Europejskiego Trybunału Praw Człowieka.