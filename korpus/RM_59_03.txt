Nie ma wątpliwości, że międzynarodowe korporacje zwalczają poglądy narodowe i katolickie – mówi redaktor naczelny telewizji wRealu24 Marcin Rola. Temat ten był dziś omawiany w Sejmie na posiedzeniu Parlamentarnego Zespołu ds. Debaty Publicznej.

W Sejmie odbyło się posiedzenie Parlamentarnego Zespołu ds. Debaty Publicznej. Cenzura, w tym cenzura prewencyjna, treści o charakterze prawicowym i katolickim – to coraz powszechniejszy problem. Cenzury dokonują wielkie międzynarodowe podmioty, które często są monopolistą. Uczestnicy debaty wskazują, że potrzebne są zmiany w przepisach, które zmuszą korporacje do przestrzegania polskiego prawa.

Instytut Ordo Iuris proponuje m. in. wprowadzenie zapisów antydyskryminacyjnych. W ostatnich dniach serwis YouTube usunął z kanału Radia Maryja kazanie wygłoszone przez metropolitę krakowskiego ks. abp. Marka Jędraszewskiego. Kapłan mówił o zagrożeniach płynących z ideologii LGBT, którą określił mianem „tęczowej zarazy”. YouTube stwierdził, że nagranie stanowiło wyraz „szerzenia nienawiści”. Ostatecznie kazanie metropolity krakowskiego zostało przywrócone.

Z blokowaniem przez YouTube spotkała się także m.in. internetowa telewizja wRealu24 – mówi jej redaktor naczelny Marcin Rola.

– Pierwsze ostrzeżenie otrzymaliśmy za to, że w programie – w momencie, kiedy broniliśmy katolików, kiedy mówiliśmy m.in. o ataku na księdza w Szczecinie, kiedy mówiliśmy o tym, że profanowane są wartości chrześcijańskie, obraz Matki Bożej w Częstochowie, parady LGBT itd., kiedy mówiliśmy o hipokryzji lewicy odnośnie ataków na wartości, na cywilizację łacińską, na Kościół, to akurat w tym momencie dostaliśmy „bana” i nam zdjęto transmisję. Widać więc ewidentnie, że chodzi tu o ideologię – zaznacza Marcin Rola.

Na posiedzeniu nie stawili się zaproszeni przedstawiciele resortów sprawiedliwości i cyfryzacji. W debacie, pomimo zaproszenia, nie wziął także udziału nikt z koncernu Google.

