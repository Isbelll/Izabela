Podczas ferii zimowych w Świetlicy organizowane są warsztaty fotograficzne „Widzę miasto – widzę ludzi” łączące teorię z praktyką. Głównym założeniem spotkań jest podkreślenie ewolucji fotografii analogowej w kierunku urządzeń mobilnych, ale również etycznych konsekwencji zmian technologicznych, które każą postawić dwa wyjściowe pytania: ile jest warta amatorska rejestracja codziennych sytuacji w sferze publicznej i na ile można ingerować z aparatem czy telefonem komórkowym w sferę prywatną. We wtorki 3 i 10 lutego odbędą się pokazy fragmentów filmu Nowojorska ulica w obiektywie poprzedzone krótkim wprowadzeniem w historię i współczesną estetykę fotografii. Następnie uczestnicy i uczestniczki warsztatów będą mieli szansę skonsultować z profesjonalnym fotografem swoje pomysły i fotograficzne wprawki. Spotkania w ramach „Widzę miasto – widzę ludzi” odbędą się 3 lutego w godz. 11.00.-13.00. oraz 10 lutego w godz. 13.30.-15.30.
W piątek 13-go lutego o godz. 19.00. w Świetlicy KP zostanie przeprowadzona Masakra Walentynek. Niekonwencjonalny mini-maraton filmowy otworzy krótka prelekcja, po której odbędzie się pokaz brytyjskich i francuskich filmów – w większości autorskich, krótkometrażowych produkcji – niuansujący różnorodność relacji miłosnych. Pokaz przed-walentynkowy może odbiegać od konwencjonalnej formuły wszechobecnych, komediowo-romantycznych narracji, a jednocześnie proponować sporą dawkę humoru, gry konwencjami i nieco bardziej wieloaspektowe spojrzenie na zawiłości relacji międzyludzkich. Nasz przed-walentynkowy filmowy wielogłos wspiera Stowarzyszenie na rzecz osób LGBT TOLERADO.
W drugiej połowie lutego większy nacisk kładziemy na debatę. W poniedziałek, 16 lutego w Salonie Empik odbędzie się spotkanie z Pawłem Pieniążkiem, którego zbiór felietonów Pozdrowienia z Noworosji ukazał się nakładem Wydawnictwa Krytyki Politycznej. W ramach promocji premierowej publikacji 16 lutego o godz. 18.00. w Empiku (Galeria Bałtycka, ul. Grunwaldzka 141) z Pawłem Pieniążkiem porozmawia dziennikarka, Iwona Demska.
Paweł Pieniążek jest na wschodzie Ukrainy praktycznie od początku konfliktu. Pieniążek to praktycznie instytucja, był wszędzie, orientuje się. Dziennikarze, wymieniajac sie informacjami, chcąc nie chcąc obracają Pieniążkiem jak dziennikarską walutą. “Pieniążek mówił, że…”, “Pieniążek pisał, że…”, “Pieniążek był w…”. “Pozdrowienia z Noworosji” to owoc tego obracania sie i bycia wszędzie. Rozjaśnia sprawę i pozwala spojrzeć na wszystko od każdej strony. Bo był z każdej strony i widział – zachęcał do lektury pisarz Ziemowit Szczerek.
Szczególnie serdecznie zapraszamy na spotkanie z działaczką ruchów społecznych Barbarą Nowacką, które odbędzie się w Świetlicy Krytyki Politycznej w Trójmieście 18 lutego o godz. 18.00. Debatę pod hasłem: „TAK, odważę się” poprowadzi Anna Strzałkowska, prezeska Stowarzyszenia na rzecz osób LGBT Tolerado. Spotkanie będzie zapowiedzią warsztatu pod tym samym tytułem zaplanowanego na sobotę, 21 lutego w Gdańskim Parku Naukowo – Technologicznym. Warsztaty są częścią Kongresu Kobiet Pomorza i przygotowywane są przez nieformalną inicjatywę Trójmiejska Akcja Kobieca.
Ostatnim spośród lutowych wydarzeń będą warsztaty „Porozmawiajmy jak filozofowie”, które 25 lutego w środę o godz. 17.00 poprowadzi Karol Seweryn. Warsztaty dla gimnazjalistów i gimnazjalistek z zakresu filozofii zdaniem prowadzącego pozwolą inaczej spojrzeć na postęp ludzkości, stawiając zwykłą ciekawość jako pierwszą przyczynę, jako motor do działania, jako chęć do poznania otaczającej nas rzeczywistości. Na warsztaty obowiązują zapisy poprzez wysłanie zgłoszenia na adres: trojmiasto[at]poczta.krytykapolityczna.pl.