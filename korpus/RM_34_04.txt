Rzecznik prezydenta zapowiada, że Andrzej Duda jest gotów stanąć do debaty przed pierwszą turą wyborów prezydenckich.

Prezydent nie ma żadnego problemu z tym, żeby rozmawiać, debatować o programach; żeby debatować merytorycznie – powiedział dziś rano Błażej Spychalski na antenie Radia Plus. Jak dodał, prezydent „mówił wielokrotnie, że jest gotowy do tego, żeby debatować, żeby rozmawiać o programach”.

Rzecznik pytany, czy sztab wyborczy Andrzeja Dudy jest gotowy do rozmowy z innymi sztabami na temat debaty, odparł: „Jesteśmy otwarci”.

Te zapowiedzi skomentował dla Radia Maryja wicemarszałek Senatu Stanisław Karczewski.

– Pan prezydent Andrzej Duda świetnie wypadł w debatach pięć lat temu, ale nie dlatego chce tej debaty. Chce rozmawiać. Chce, żeby Polacy wiedzieli, z jakim programem idą kandydaci, co mają do zaoferowania. Z wielkim niepokojem wsłuchuję się w głos pani Małgorzaty Kidawy-Błońskiej, która mówi o wyprowadzeniu religii ze szkoły, o tym, że „500 plus” jest niepotrzebne. Dobrze, że pan prezydent zadał pytanie pani marszałek, czy jest za LGBT, wyprowadzeniem religii ze szkoły, za ograniczeniem programu prospołecznego „500 plus” – podkreślił wicemarszałek Senatu.

Kandydatka KO na prezydenta Małgorzata Kidawa-Błońska zadeklarowała, że weźmie udział w debacie, jeśli do rozmowy staną wszyscy kandydaci.

Pierwsza tura wyborów prezydenckich odbędzie się w niedzielę 10 maja. Druga – jeśli będzie konieczna – dwa tygodnie później.