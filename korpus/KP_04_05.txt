W rozmowie z „Gazetą Wyborczą” Urszula Brzezińska-Hołownia, żona kandydata na prezydenta Szymona Hołowni, odpowiadała m.in. na pytania o różnice w poglądach jej i męża, np. w kwestii legalizacji małżeństw jednopłciowych. „Popieram związki partnerskie, jednak dla mnie małżeństwo to związek kobiety i mężczyzny To moje stanowisko, ale zdaję sobie sprawę, że pokolenie mojej córki będzie to już postrzegało inaczej” – mówi Urszula Brzezińska-Hołownia.
Kandydatka na pierwszą damę dodała jeszcze: „Może to kwestia wychowania. Nie znam osób tej samej płci, które planowałyby małżeństwo”.
Na słowa Urszuli Brzezińskiej-Hołowni zareagowało jednopłciowe małżeństwo. Jakub i Dawid deklarują, że chętnie ją i jej męża poznają.
Na Facebooku para napisała: „Zatem Szanowna Pani Urszulo Brzezińska-Hołownia, my nie tylko zaplanowaliśmy, ale i wzięliśmy ślub – trzy lata temu w Portugalii, bo w Polsce wciąż nie możemy. Jeśli Pani nie zna takich par jak my, to chętnie Panią i Pani męża poznamy i opowiemy o swoim ślubie, o swoich potrzebach i wytłumaczymy, dlaczego jest to tak ważna kwestia!”.Na wywiad zareagowała też Miłość Nie Wyklucza. Na swoim FB piszą: „W Miłość Nie Wyklucza wierzymy, że bezpośredni kontakt z osobami LGBT+ jest najlepszym narzędziem edukacyjnym, a na budowanie zrozumienia nie trzeba czekać do zmiany pokoleniowej. Dlatego proponujemy – Pani Urszulo, poznajmy się! Pomóżmy Pani Urszuli dostrzec osoby LGBT+, które chciałyby wziąć ślub cywilny w Polsce! Wrzucajcie swoje zdjęcia w komentarzach w mediach Szymona Hołowni i na naszym fanpage’u lub prześlijcie je nam w wiadomości”.Kiedy Szymon Hołownia w lutym zapytany w jednym z wywiadów o pigułkę „dzień po” powiedział, że musiałby porozmawiać z dziewczyną, która akurat takiej pigułki potrzebuje, wysłuchać jej argumentów, żeby wyrobić sobie zdanie, wiele kobiet napisało do kandydata na prezydenta. Czy teraz do jego żony zgłoszą się pary jednopłciowe, które chciałyby wziąć w Polsce ślub i chciałyby, żeby Urszula Hołownia je poznała?