Platforma Obywatelska walczy o poparcie na wschodzie Polski. Z kolei politycy Prawa i Sprawiedliwości przypominają, jak rząd PO-PSL obcinał fundusze dla regionów na wschodzie kraju. Lider Platformy Obywatelskiej Grzegorz Schetyna pojawił się w czwartek w Białej Podlaskiej, gdzie udzielił poparcia m.in. Riadowi Haidarowi, politykowi, który popiera kontrowersyjne postulaty środowisk LGBT.

– Czy małżeństwa homoseksualne, pana zdaniem, powinny mieć prawo do adopcji dzieci? – zapytał Riada Haidara dziennikarz RMF24

– Powinny! Co przeszkadza? – odpowiedział Riad Haidar, kandydat PO do Sejmu.

Platforma Obywatelska już dawno pozbyła się swojego tzw. konserwatywnego skrzydła. Świadczy o tym usunięcie z partii m.in. Marka Biernackiego, który startuje teraz z list Polskiego Stronnictwa Ludowego.

– Ja w Platformie Obywatelskiej nie jestem już od 1,5 roku. Zostałem z niej wykluczony za głosowanie w sprawach sumienia – mówił Marek Biernacki, kandydat PSL do Sejmu.

Platforma walczy o poparcie mieszkańców Polski wschodniej, obiecując inwestycje infrastrukturalne.

– Chyba nie ma drugiego miejsca niż ta część Polski – Biała Podlaska, ściana wschodnia. To miejsce, gdzie konieczna jest inwestycja w infrastrukturę. Pieniądze europejskie muszą trafiać tu, żebyśmy mogli mówić o wyrównywaniu szans – podkreślał Grzegorz Schetyna, przewodniczący Platformy Obywatelskiej.

To rząd PO-PSL blokował rozwój Polski wschodniej – przypomniała poseł Gabriela Masłowska.

– A kto, jak nie Platforma Obywatelska, wykreśliła ważne dla naszego regionu korytarze transportowe? Mówię o drodze S19, Via Carpatia, S8, S16. Kto zrezygnował z budowy obwodnic wokół miasta? Kto likwidował posterunki policji, straży itd.? – wymieniała Gabriela Masłowska.

Dla rządu PO–PSL najważniejszy był rozwój największych metropolii. Przyznał to na tzw. taśmach prawdy Włodzimierz Karpiński, minister skarbu w rządzie Donalda Tuska.

– Ta teoria sprowadza się, że na koniec wiesz, ch*j tam z tą Polską wschodnią – mówił Włodzimierz Karpiński.

Jeśli Platforma Obywatelska wróci, dojdzie do władzy, będzie znów realizować tę politykę – mówił w programie „Rozmowy Niedokończone” prezes Prawa i Sprawiedliwości Jarosław Kaczyński.

– To jest polityka polaryzacyjno-dyfuzyjna, tzn. najpierw rozwój dużych metropolii, miast, a później proces dyfuzji, który zachodzi między komórkami, ma się to rozszerzać. Taka polityka nigdzie na świecie nie przyniosła efektów – zauważył Jarosław Kaczyński.

Prawo i Sprawiedliwość skupia się na mobilizacji elektoratu. W czwartek wolontariusze partii rozpoczęli akcję telefonicznego zachęcania Polaków do uczestnictwa w wyborach.

– Oni będą państwu mówili o tym, jak ważne są te wybory i przede wszystkim, że do wyborów trzeba pójść – przekonywała była premier Beata Szydło, która wyruszyła dziś w objazd po województwie mazowieckim. Odwiedziła m.in. cukiernię w Brwinowie oraz dom seniora w Mszczonowie.

– Powiedzieliśmy, że przywrócimy poprzedni wiek emerytalny i tak się stało. To jest program darmowych leków dla seniorów 75 plus. To są takie projekty, które pozwalają tworzyć kluby seniora – dodała.

Prawo i Sprawiedliwość obiecuje też seniorom 13 i 14 emeryturę. Na pewno uda nam się zrealizować nasz program – przekonywała była minister rodziny Elżbieta Rafalska.

– Nasza partia to partia wiarygodna, która jak coś powiedziała w kampanii wyborczej, to realizowała i zrobimy to w kolejnej kadencji – zapewniała Elżbieta Rafalska.

Do wyborów pozostało 10 dni.

