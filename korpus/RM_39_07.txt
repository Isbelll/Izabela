Parlament Europejski po raz kolejny występuje przeciwko Polsce, opierając się na kłamstwach. Tym razem przyjęta została rezolucja potępiająca rzekomą mowę nienawiści wobec osób LGBT+ w Polsce.
Dyskusję na temat Polski wywołali w Parlamencie Europejskim europosłowie Lewicy i Platformy Obywatelskiej. Przekonywali, że w Polsce prześladowane są osoby homoseksualne.

– W 2019 roku w sercu Europy są miejsca w Polsce, w mojej ojczyźnie, do których nie mogę wejść. Są sklepy, restauracje, hotele, do których nie mogę wejść – mówił kilka tygodni temu w Parlamencie Europejskim Robert Biedroń.

Lider Wiosny nie potrafił jednak wymienić konkretnych miejsc. W PE przedstawiono ponadto uchwały polskich samorządów przeciwko ideologii gender i działaniom LGBT jako prześladowania osób homoseksualnych. W te kłamstwa uwierzyło wielu europosłów.

– To jest naprawdę skandal słuchać w tej izbie, że orientacja jest ideologią. Nie jest żadną ideologią – stwierdził poseł do PE Juan Fernando López Aguilar.

– Nie ma miejsca dla stref wolnych od LGBT i w UE, i na świecie. Musimy popierać działania edukacyjne w tej kwestii – dodała Jackie Jones.

Rezolucję potępiającą mowę nienawiści wobec osób LGBT+, która jest wymierzona w Polskę, poparło 463 europosłów, 107 było przeciw, a 105 wstrzymało się od głosu. Przeciwnicy rezolucji bronili Polski.

– To nie jest homofobia wspierać rodziny składające się z matki, ojca i dzieci – mówiła poseł do Parlamentu Europejskiego z Niemiec Christine Anderson.

 

– To nowa próba ataku na rząd Polski, który nie przyjmuje liberalnego kierunku, jakiego Państwo oczekują – podkreśliła Annika Bruna.

Kłamstwa na temat Polski prostowali europosłowie Prawa i Sprawiedliwości. Politycy opozycji nie bronią osób homoseksualnych, ale realizują polityczny plan – zaznaczyła  europoseł Jadwiga Wiśniewska.

– Nadal kontynuowane są działania nakreślone przez Schetynę, który powiedział, że będą realizować wariant ulica i zagranica, żeby szkodzić polskiemu rządowi – powiedziała Jadwiga Wiśniewska.

W Polsce nikt nie prześladuje osób homoseksualnych – przekonywał europoseł Joachim Brudziński. Były szef MSWiA przypominał, że polskie służby zapewniają pełną ochronę m.in. marszom równości i innym wydarzeniom organizowanym przez środowiska homoseksualne.

– Nikt dzisiaj w Polsce nie prześladuje osób homoseksualnych. Natomiast nie ma zgody na to, aby takie postawy były afirmacyjne. Nie ma zgody, aby ktokolwiek ze swoją ideologią wchodził w serca i sumienia moich dzieci, czy tych dzieci, które mają być wychowane w oparciu o wartości chrześcijańskie – wskazał Joachim Brudziński.

Ochrony swoich dzieci chcieli mieszkańcy samorządów, które przyjęły uchwały mówiące, że są one wolne od ideologii gender i działań środowisk LGBT.

– Ich obawy przenieśliśmy po prostu na papier w postaci uchwał, które sprzeciwiają się propagowaniu tej zgubnej i niebezpiecznej ideologii – wyjaśnił Andrzej Mańka, przewodniczący Rady Powiatu Świdnik, która jako pierwsza przyjęła w Polsce taką uchwałę.

Parlamentowi Europejskiemu nie podoba się też Samorządowa Karta Praw Rodziny. A jej cel jest bardzo dobry – podkreślił Jerzy Kwaśniewski, Prezes Instytutu Ordo Iuris.

– Do dnia dzisiejszego już 26 polskich samorządów w drodze uchwał przyjęło Samorządową Kartę Praw Rodziny, wdrażając bardzko konkretne gwarancje z zakresu polityki rodzinnej do regulacji na poziomie samorządowym –  wyjaśnił Jerzy Kwaśniewski.

Przyjęciem uchwał przeciwko ideologii gender, a także wprowadzającymi Samorządową Kartę Praw Rodziny, są zainteresowane kolejne miejscowości w Polsce.