Radni z Poznania zagłosują dziś nad tzw. europejską kartą na rzecz równości kobiet i mężczyzn. Dokument daje szereg uprawnień, m.in. środowiskom LGBT i uderza w polskie rodziny.

Wprowadzenia karty domagają się radni z Koalicji Obywatelskiej. Przeciw są samorządowcy Prawa i Sprawiedliwości oraz wielu mieszkańców Poznania. Część z nich w ramach protestu zamierza zgromadzić się przed gmachem budynku, gdzie obradować będzie Rada Miasta.

Maria Brzezińska ze Społecznej Rady Edukacji i Wychowania „Rodzinny Poznań”, wskazała, że jeszcze wielu poznaniaków nie ma świadomości na temat szkodliwości tego projektu.

– Mieszkańcy właściwie nie zdają sobie sprawy, że taki dokument jest przygotowany, są przygotowania do wprowadzenia tego dokumentu od lipca – to jest pierwsza rzecz. A druga rzecz – jeżeli już nawet słyszą o czymś takim, to kobiety mówią, że chcą być traktowane na równi z mężczyznami i chcą tej karty. Nie rozumieją, co ta karta za sobą niesie. Ta karta ma bardzo dużo niedoprecyzowanych sformułowań, pod które – po przyjęciu tej karty – będzie można podkładać różne ideologie – wyjaśniła Maria Brzezińska.

Inicjatywy oparte na ideologii gender, jakie przewiduje tzw. karta równości,  byłyby finansowane ze środków publicznych. Sprzeciw wobec wprowadzenia projektu można zgłaszać na stronie [genderowakarta.pl].