Rozmowa z szefową Nowoczesnej i jedną z liderek Koalicji Europejskiej Katarzyną Lubnauer.

SKRÓT:

– Porażka w wyborach do Parlamentu Europejskiego jest dla nas dużym otrzeźwieniem. Pokazała, jak sprawnie działa maszyna propagandowa PiS.

– W październiku na placu boju zostaną dwa największe bloki: koalicja i PiS. Ktokolwiek znajdzie się poza nimi, będzie rozpaczliwie walczyć o przekroczenie progu wyborczego.

– Bez zwycięstwa nad PiS nie zrealizujemy liberalnych postulatów. Lewicowy wyborca będzie musiał odpowiedzieć sobie na pytanie, czy chce mieć prawicowe, ideologiczne państwo PiS, czy zaryzykuje i postawi krzyżyk przy konglomeracie centro-liberalno-lewicowym.

– Jak słucham Roberta Biedronia, to odnoszę wrażenie, że pogodził się już z jesienną porażką i szuka tratwy ratunkowej dla swoich ludzi. Lider Wiosny stwarza wrażenie, że wszystko mu jedno, co będzie jesienią.

– Koalicji Europejskiej w wyborach jesiennych sprzyjają nazwiska. PiS pozbył się lokomotyw wyborczych. Rzucił na wybory europarlamentarne swoje najmocniejsze postaci: Szydło, Brudziński, Jaki itd. Z Koalicji nie kandydował praktycznie żaden z liderów.

– Schetynie udało się zbudować szeroką koalicję do europarlamentu i tylko on może to zrobić na jesieni. Powinniśmy go wspierać, a nie marudzić.

– Donald Tusk jest naturalnym kandydatem na prezydenta, ale musimy być przygotowani na inne warianty. To, czy zechce walczyć o prezydenturę, będzie jego wolą.

**
Przemysław Staciwa: Jak na chłodno ocenia pani wynik wyborów do Parlamentu Europejskiego?

Katarzyna Lubnauer: Mogę śmiało przyznać, że sukces Prawa i Sprawiedliwości był większy, niż się wszyscy spodziewali. Natomiast wynik Koalicji Europejskiej też był lepszy, niż wielu z nas oczekiwało. To widać szczególnie, gdy zsumujemy poparcie poszczególnych partii z sondaży. Jak do KE doliczymy wynik Wiosny, to dzieli nas od PiS zaledwie 150 tysięcy wyborców.Być może dobrze, że ta porażka przydarzyła się nam w wyborach do Parlamentu Europejskiego. Po pierwsze jest to dużym otrzeźwieniem. Pokazała, jak sprawnie działa maszyna propagandowa PiS-u. Po drugie zdaliśmy sobie sprawę, jak ważne będzie neutralizowanie tego wszystkiego, co PiS wykorzystuje jako swoje podstawowe paliwo.

To znaczy?

PiS na finiszu kampanii manipulowało opinią publiczną, posługując się kłamstwami. W ostatnim momencie pojawiały się fałszywe doniesienia na temat planów zlikwidowania przez nas programu 500+. Pomijam to, że wybory do PE miały tyle z tym wspólnego, co z pogodą. Liczba tego typu zagrywek była jednak znacząca. Straszenie LGBT, obrona Kościoła przed „barbarzyńcami”… PiS nie miało żadnych zahamowań. Widać, w jak dużym stopniu każda wypowiedź kogoś z Koalicji jest poddawana wiwisekcji. Sprawdzają, czy może zostać zmanipulowana i wykorzystana przeciwko nam. PiS ma od propagandy media publiczne, za które wszyscy płacimy i które służą, cytując polityka PiS, do regularnego ostrzału opozycji.

CZYTAJ TAKŻE
walesa-balcerowicz-schetyna
DRODZY LIBERALNI RODZICE, WASZA NOSTALGIA JUŻ NIGDY NIE WYGRA Z PIS
KAJA PUTO
Rozumiem, że wobec tego wasz plan na kampanię to większa wstrzemięźliwość i baczenie na słowa. Bo chyba nadzieja na to, że prorządowe media zmienią strategię, jest płonna?

Musimy wykorzystać media publiczne do odkłamywania przekazu TVPiS. Nowoczesna ich nigdy nie bojkotowała. Ostatnio gościłam u redaktor Danuty Holeckiej. Komunikowałam widzom, do których zazwyczaj nie mam dostępu, że bardzo wiele informacji, które podaje TVP, jest czystą manipulacją.

Wykorzystywanie obecności w mediach publicznych w ten sposób jest charakterystyczne dla ustrojów o charakterze niemal autorytarnym. Tę samą strategię stosowała np. na Węgrzech liberalna partia Momentum. Jej członkowie przychodzili do mediów państwowych, ale nie odpowiadali na pytania reżimowych dziennikarzy, lecz komunikowali przekazy, wyjaśniali, co jest prawdą, a co nie.

Politycy Platformy Obywatelskiej w dalszym ciągu bojkotują TVP?

W momencie, gdy połączyliśmy kluby, ta taktyka przestaje mieć sens. Staramy się wykorzystać każdą okazję do medialnej obecności – nieobecni głosu nie mają. Gdy czytamy sondaże CBOS-u, widzimy wyraźnie, że ponad 50 procent Polek i Polaków czerpie swoją wiedzę na temat polityki z telewizji. Dużą część z tej puli stanowią widzowie TVP. Szczególnie na terenach wiejskich, gdzie tak dużą mobilizację swojego elektoratu odnotowało PiS.

O połączeniu PO i Nowoczesnej w jeden klub parlamentarny mówiło się od dawna. Do czego jest wam potrzebny ten ruch i co ma wnieść?

Nasze środowiska powinny współpracować w jednym klubie, by lepiej wykorzystać synergię. W mniejszym ugrupowaniu jest też ogromne obciążenie posłów pracą. To czasem kilka projektów ustaw do procedowania na jedno posiedzenie sejmu. Podczas kampanii wyborczej możliwość podzielenia się pracą na 155 osób, a nie 15, pozwala uwolnić zasoby, zająć się innymi sprawami niż tylko legislacją.Wyborcy, którzy postawili cztery lata temu na Nowoczesną, chcieli liberalnego, alternatywnego wobec PO ugrupowania. Czy sojusz z PO to ostateczny koniec autonomii pani ugrupowania?

Po czterech latach rządów PiS widzimy, gdzie jest dzisiaj realne zagrożenie dla Polski, jak destrukcyjny może być populistyczny rząd, mający w dodatku ciągoty autorytarne. Wyniki polskich wyborów do europarlamentu można porównać z ostatnimi wynikami opozycji na Węgrzech – Fidesz Orbána miał ponad 51 procent, a największa partia opozycyjna dostała około 16. Przez pryzmat Węgier widzimy, co się dzieje, gdy tego typu władza się utrwala. Dlatego nasi wyborcy też rozumieją, że bez zwycięstwa nad PiS nie zrealizujemy naszych liberalnych postulatów.

To po co nam dziś Nowoczesna? Nie lepiej utworzyć jedną partię polityczną i budować jej liberalne skrzydło?

Jesteśmy w trudnym momencie politycznym, ale nie ma na razie takich pomysłów. Jesienią walka będzie toczyć się o zwycięstwo nad PiS-em, a wynik tych wyborów na nowo ułoży scenę polityczną. Jeżeli zwyciężymy, na zbudowanie rządu i większości złoży się kilka partii politycznych. Będzie to niełatwa sytuacja i trudna koalicja. Oczywiście są takie sprawdzone modele, np. w USA, gdzie demokraci mieszczą w sobie szeroki wachlarz liberalnych poglądów.Wiosna szła do eurowyborów z hasłem przełamania partyjnego duopolu w Polsce. Jak oceniasz ten projekt?

Wartość Wiosny uległa dewaluacji znacznie szybciej, niż się spodziewaliśmy, szybciej nawet, niż nadeszło lato. Przez pewien czas wydawało się, że na jesieni walczyć będą cztery podmioty: w wadze ciężkiej PiS z KE oraz lekkiej Wiosna z Kukiz’15 lub Konfederacją. W międzyczasie Kukiz praktycznie zatonął, Konfederacja się rozsypała, a lider Wiosny stwarza wrażenie, że już mu jest wszystko jedno, co będzie jesienią. Wszystko wskazuje więc na to, że w październiku na placu boju pozostaną dwa największe bloki, a ktokolwiek znajdzie się poza nimi, będzie rozpaczliwie walczyć o przekroczenie progu wyborczego.

Zapisuj się do „dużego” lub gódź się na polityczną śmierć?

W systemie dwupartyjnym, jeśli chce się mieć wpływ na rzeczywistość, pozostaje zapisanie się do jednego z dwóch dużych bloków.

W Polsce trwale utworzy się system dwupartyjny?

Będzie to zależeć od kilku czynników. Jesienią czekają nas wybory do sejmu i senatu, gdzie paść mogą różne wyniki. Ja wierzę, że w obu izbach wygramy, bo szybko wyciągamy wnioski z ostatniej przegranej. Musimy wygrać, bo to jest w interesie Polski. A zwycięstwo skonsoliduje koalicję.

Jakoś tego nie widzę, ale do tego jeszcze wrócimy. Wnioskując z pani słów, że smutny czas dla lewicowych wyborców będzie trwał.

Lewicowy wyborca będzie musiał odpowiedzieć sobie na pytanie, czy chce mieć prawicowe, ideologiczne państwo PiS, czy zaryzykuje i postawi krzyżyk przy konglomeracie centro-liberalno-lewicowym.

Rozmawiacie z Wiosną?

Jak słucham Roberta Biedronia, to odnoszę wrażenie, że on pogodził się już z jesienną porażką i szuka tylko tratwy ratunkowej dla kilku swoich ludzi. Nie jest do końca jasne, co dalej z jego mandatem europosła, a tłumaczenie, że zmienił zdanie i pojedzie jednak do Brukseli, żeby móc częściej bywać w mediach, jest zabawne. Nigdy przecież nie miał problemów z mediami. Do tego równie kuriozalna jest argumentacja, że musi w europarlamencie załatwić dobre dla Wiosny komisje.

Może chce usadzić w nich Sylwię Spurek, Łukasza Kohuta i zagrzać miejsce dla prof. Płatek, która zajmie je, gdy Biedroń wróci do kraju po jesiennych wyborach?

Raczej europarlament przypadł mu do gustu. Moją tezę zdają się potwierdzać słowa jego partnera, Krzysztofa Śmiszka, który zachęca Roberta do przyjęcia mandatu na pełne 5 lat. Mamy więc partię bez lidera. Lider oddał walkowerem jesienną walkę, gdy dopuścił myśl o pozostaniu w europarlamencie. Dla wszystkich pozostałych liderów partii politycznych jesienne wybory są walką o wszystko, bo to one zadecydują o przyszłości Polski.