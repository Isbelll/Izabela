Nie możemy dopuścić do tego, ażeby wielkie światowe korporacje (…) mogły decydować o ideologii czy polityce, a właśnie z tym mamy do czynienia – powiedział poseł Grzegorz Długi z Kukiz’15. Polityk odniósł się do skandalicznej sprawy zwolnienia pracownika szwedzkiej sieci sklepów IKEA. Sprawą z urzędu zajął się Rzecznik Praw Obywatelskich.

Polski pracownik szwedzkiego giganta meblowego został zwolniony z pracy z powodu otwartego wyznawania katolickich wartości. Mężczyzna sprzeciwił się zmuszaniu pracowników sklepu do propagowania ruchu LGBT. Pan Tomasz jeszcze do niedawna zajmował się sprzedażą kuchni i mebli w sklepie IKEA. Od kilku dni już tam nie pracuje. Mężczyzna wyraził swój sprzeciw wobec włączenia się w promocję LGBT. Pan Tomasz na wewnętrznym forum sklepu umieścił wpis, w  którym zacytował  fragmenty Starego i Nowego Testamentu, potępiające czyny homoseksualne oraz sianie zgorszenia. Niedługo po tym został zwolniony z pracy.

Takim działaniom korporacji sprzeciwia się poseł Grzegorz Długi z Kukiz’15.

– Nie możemy dopuścić do tego, ażeby wielkie światowe korporacje, które mają budżety niekiedy większe niż niejeden rząd, niż niejedno państwo, które mają ogromne możliwości wpływania na umysły i kieszenie ludzi, te korporacje nie mogą decydować o ideologii, o polityce, a właśnie z tym mamy do czynienia. Przypominam, że siła rażenia Facebooka jest dużo większa niż rządu amerykańskiego. Pytanie, czy się na to zgadzamy. Czy zgadzamy się na to, aby wielkie korporacje rządziły światem? – mówi Grzegorz Długi.

Minister sprawiedliwości i prokurator generalny Zbigniew Ziobro zlecił prokuraturze zbadanie sprawy. Pomocy prawnej udziela mężczyźnie Instytut Ordo Iuris.

