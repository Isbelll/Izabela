Rzecznik Praw Dziecka wezwał Rzecznika Praw Obywatelskich do podjęcia czynności w związku z zapowiadanym przez prezydenta Warszawy wprowadzeniem do szkół zajęć o tematyce LGBT+.

W ocenie Mikołaja Pawlaka przyjęta przez Rafała Trzaskowskiego deklaracja na rzecz społeczności lesbijek, gejów, biseksualistów i osób transseksualnych może naruszać konstytucyjne prawo rodziców do wychowania dzieci zgodnie z własnymi przekonaniami.

Wcześniej w tym tygodniu Rzecznik Praw Dziecka zapowiedział, że zwróci się do prezydenta Warszawy o wyjaśnienia w sprawie deklaracji LGBT. Wskazywał wtedy, że pod znakiem zapytania stoi to, czy można taki dokument wprowadzać do szkół.

– Konstytucja RP już w preambule i pierwszych artykułach daje podstawowe prawo do wychowania i edukacji rodzicom. Dopiero później te normy są przekazane tym organom, które kształtują program edukacyjny, czyli Ministerstwu Edukacji Narodowej. Władze samorządowe mają ogromy wpływ na to, jak wygląda system edukacji, ale jest to wpływ raczej administracyjny, a nie związany z tym, jakie treści są wnoszone. Ta sprawa wymaga jeszcze zweryfikowania, dlatego podchodzę do niej bardzo spokojnie – mówił Mikołaj Pawlak.

Deklarację LGBT+ prezydent Warszawy Rafał Trzaskowski podpisał w połowie lutego.

Dokument zakłada m.in. budowę hostelu interwencyjnego oraz centrum społeczno-kulturalnego dla osób LGBT, przeciwdziałanie przemocy wobec takich ludzi oraz wprowadzenie zajęć edukacyjnych, które mają dotyczyć tematyki osób LGBT.