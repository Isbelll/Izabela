Lublin nie może być miastem antywartości – mówi rzecznik prasowy ministra sprawiedliwości Jan Kanthak w kontekście wczorajszego marszu środowisk gejów i lesbijek w Lublinie. W odpowiedzi kandydat na posła powołuje komitet społeczny ds. organizacji stulecia urodzin Jana Pawła II. Wciąż nie milkną echa po wczorajszym tzw. marszu równości w Lublinie. Od dłuższego czasu środowiska LGBT prowadzą w Polsce wzmożoną ofensywę. Wspierają ich lewicowo-liberalni politycy. Warto przypomnieć, że wśród postulatów gejów i lesbijek jest np. adopcja dzieci przez związki osób tej samej płci. Na to nie ma naszej zgody – powiedział Jan Kanthak.

– Dążą do tego, aby były małżeństwa homoseksualne, aby były adopcje homoseksualne, tak jak ostatni wyraził to kandydat PO z Lubelszczyzny Riad Haidar, mówiąc, że jest za adopcją przez pary homoseksualne dzieci. My się temu sprzeciwiamy – podkreślił rzecznik ministra sprawiedliwości.

Jak dodał kandydat na posła, Lublin nie jest związany z antywartościami, jest miastem świętego Jana Pawła II.

– Który był profesorem KUL, który przez 24 lata na tej ziemi uczył młodzież, kształtował ich poglądy i wartości. Dlatego w tym dniu chciałbym wskazać i podkreślić, że Lublin związany jest zupełnie z innymi wartościami – zwrócił uwagę Jan Kanthak.

A nie z antywartościami, które promują organizatorzy tzw. marszów równości. Dlatego, aby promować prawdę, dobro i piękno, Jan Kanthak zapowiedział powołanie komitetu społecznego ds. organizacji stulecia urodzin świętego Jana Pawła II.

– W przyszłym roku będzie to stulecie i Lublin jako miasto Jana Pawła II musi się na to przygotować, musi zorganizować odpowiednie uroczystości – powiedział kandydat na posła.

Jan Kanthak zaprasza także do współpracy wszystkie środowiska, które chcą włączyć się w godne upamiętnienie wielkiego papieża Polaka, świętego Jana Pawła II.