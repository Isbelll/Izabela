Prezydent Poznania Jacek Jaśkowiak będzie kontrkandydatem wicemarszałek Sejmu Małgorzaty Kidawy-Błońskiej w prawyborach prezydenckich w Koalicji Obywatelskiej. Sama wicemarszałek nie kryje zaskoczenia. Tymczasem prezydent Andrzej Duda zakończył spotkania z mieszkańcami wszystkich powiatów Polski. Zapowiada także kolejne wizyty.Jacek Jaśkowiak swój start ogłosił w środę. O jego decyzji, jak sam mówił, zaważyła odpowiedzialność za państwo, a także rezygnacja Donalda Tuska z ubiegania się o fotel prezydencki.
„Polska potrzebuje silnej prezydentury, która zatrzyma łamanie praworządności (…)” – napisał na portalu społecznościowym prezydent Poznania Jacek Jaśkowiak.Termin zgłaszania kandydatów do prawyborów w Platformie Obywatelskiej minął we wtorek o północy. Krytycznie do sposobu wyłonienia kontrkandydata dla Małgorzaty Kidawy-Błońskiej w prawyborach prezydenckich odniósł się przewodniczący klubu parlamentarnego Koalicji Obywatelskiej Borys Budka.
– Bardzo cenię Jacka Jaśkowiaka. Uważam go za dobrego prezydenta Poznania, natomiast sposób podgrzewania tej kandydatury, moim zdaniem, był mało profesjonalny i nie podejrzewam, że to wymyślił Jacek Jaśkowiak – mówił Borys Budka.
Jacek Jaśkowiak to prawnik, ekonomista, działacz sportowy. Jest ateistą, znanym z skrajnie lewicowych poglądów i zwolennikiem rozdziału Kościoła od państwa.
– Obecny prezydent rzeczywiście prowadzi Poznań w stronę, której nie oczekiwałoby konserwatywne środowisko poznańskie – czyli właśnie wspieranie ruchów LGBT, wspieranie marszu równości, wspieranie wprowadzania do szkół seksualizacji dzieci – oznajmiła Klaudia Strzelecka, radna PiS miasta Poznania.
Prezydent Jacek Jaśkowiak to nie najlepszy włodarz miasta – dodał Mateusz Rozmiarek, radny PiS miasta Poznania.
– Jacek Jaśkowiak jest niezwykle barwną postacią, która lubi błyski, flesze, plotki, ścianki. Tak naprawdę bardziej ta sfera medialna jest u niego wyeksponowana, mniej jakieś faktyczne realne działania na rzecz samorządu. Wobec czego, jeśli tych nie widzimy, to prawdopodobnie i w skali ogólnokrajowej będzie z tym słabo – stwierdził Mateusz Rozmiarek.
Zdaniem posła PiS Roberta Telusa, wystawienie Jacka Jaśkowiaka na kandydata w prawyborach prezydenckich w Koalicji Obywatelskiej to celowy zabieg.
– Koalicja Obywatelska chce, żeby to wyglądało demokratycznie, dlatego wyszukali na siłę kogoś, kto wystartuje przeciwko Małgorzacie Kidawie-Błońskiej – zauważył Robert Telus.
Wcześniej ze startu w prawyborach zrezygnowali: Bartosz Arłukowicz, Radosław Sikorski i Rafał Trzaskowski. Prawybory mają odbyć się 14 grudnia. Mają wyłonić kontrkandydata dla prezydenta Andrzeja Dudy.
Obecny prezydent ma silną pozycję – podkreśliła poseł PiS Anna Kwiecień.
– Prezydent Andrzej Duda swoją prezydenturę sprawuje w sposób, moim zdaniem, na najwyższym poziomie. Osoba niezwykle ciepła, merytoryczna; erudyta z ogromnym potencjałem i z ogromnymi umiejętnościami dotarcia do ludzi – zaznaczyła Anna Kwiecień.
Prezydent chętnie spotyka się ze zwykłymi obywatelami. To zresztą zapowiedział podczas poprzedniej kampanii wyborczej.
– Wszyscy ci, u których jeszcze nie byłem, mogą na mnie liczyć. Kandydat na prezydenta odwiedzi ich na pewno, bo przyszły prezydent powinien odwiedzić wszystkie zakątki swojego kraju. Powinien zobaczyć całą Polskę i powinien się spotkać z Polakami – obiecywał Andrzej Duda.   
Prezydent odwiedził wszystkie powiaty w Polsce. Wczoraj był w ostatnim – gryfickim.
Spotkaniem z mieszkańcami powiatu gryfickiego Andrzej Duda zamknął rozpoczętą w trakcie kampanii prezydenckiej serię wizyt we wszystkich polskich powiatach.
„(…) Zaczynałem moją wyprawę w 2014 roku od Pomorza Zachodniego i tu w Brojcach kończę. Bardzo dziękuję Mieszkańcom za tak udany finał i moc serdecznych życzeń na nowy początek. Zaraz ruszam dalej! CDN” – napisał na portalu społecznościowym prezydent Andrzej Duda.Dotąd żaden prezydent nie wychodził tak otwarcie do obywateli. To znak rozpoznawczy tej prezydentury – zauważył rzecznik prezydenta Błażej Spychalski.
– Prezydent m.in. tak postrzega misję Prezydenta Rzeczypospolitej Polskiej, żeby się spotykać z Polakami, żeby rozmawiać z Polakami, czasem także o trudnych sprawach; żeby próbować znaleźć rozwiązania; żeby przekazywać także pewnego rodzaju sugestie ministrom, premierowi – więc tak prezydent postrzega m.in. swoją prezydencką misję – wskazał Błażej Spychalski.
Jak dotąd chęć startu w wyborach prezydenckich zadeklarował Władysław Kosiniak-Kamysz, prezes PSL-u, który zyskał poparcie Donalda Tuska. Były premier 30 listopada kończy drugą kadencję na stanowisku przewodniczącego Rady Europejskiej. Przez kilka miesięcy nie było wiadomo, czy wystartuje w wyborach prezydenckich w Polsce. Ostatecznie były premier zrezygnował z powrotu do polskiej polityki. Wczoraj został wybrany na szefa Europejskiej Partii Ludowej. Był jedynym kandydatem.