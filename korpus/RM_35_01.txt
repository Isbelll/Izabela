Jakie są źródła ideologii gender? Czym naprawdę jest tzw. poprawność polityczna? W jaki sposób pasmo europejskich rewolucji poprzedziło narodziny XX-wiecznych totalitaryzmów? Między innymi na takie pytania postara się odpowiedzieć serial „Antykultura” wyprodukowany dla Telewizji Trwam.


Reżyser Robert Zawadzki po ogromnym sukcesie 1 sezonu powraca z kolejną serią 12 odcinków składających się na historię tytułowej „antykultury”. Główna oś narracyjna, wokół której zbudowano całą opowieść, skupia się na marksizmie – ideologii słusznie odrzuconej, która jednak nie daje o sobie zapomnieć. Wbrew obiegowym opiniom zbrodnicza myśl Karola Marksa nie tylko nie została pogrzebana, ale wręcz kiełkuje, nieustannie przechodząc następne etapy rozwoju i mutacje. Celem produkcji jest przede wszystkim nakreślenie procesu przepoczwarzania się klasycznego marksizmu w niszczycielską siłę, która współcześnie dąży do zdekonstruowania tradycyjnego społeczeństwa we wszystkich jego wymiarach.

W programie wystąpili między innymi: redaktor naczelny „Tygodnika DoRzeczy” Paweł Lisicki, badacz myśli marksistowskiej i autor „Historii antykultury” Krzysztof Karoń, dziennikarz śledczy i komentator polityczny Witold Gadowski, prof. dr hab. Mirosław Ryba, twórca bloga „Młot na marksizm” Jakub Zgierski czy historyk specjalizujący się w dziejach XX wieku Dariusz Rozwadowski. Do szczegółowej problematyki odnieśli się specjaliści z innych branż, jak chociażby prezes Fundacji Mamy i Taty Paweł Grabowski czy znawca tematyki żołnierzy wyklętych Tadeusz Płużański. Wątek Unii Europejskiej i pozycji Polski na arenie międzynarodowej skomentowali natomiast politycy i europosłowie.

Drugi sezon serialu rozpoczyna się od pierwszej wielkiej rewolucji, która zniszczyła jedność średniowiecznego Christianitas – reformacji Marcina Lutra. Następująca po niej rewolucja francuska, zwana również antyfrancuską, wzmogła proces laicyzacji niegdyś głęboko religijnej Europy. Narodziny komunizmu doprowadziły do rewolucji bolszewickiej i dziesiątków milionów ofiar tego totalitaryzmu. Nie należy jednak zapominać o tym, że marksizm był również silnym bodźcem, który w reakcji wydał na świat Katolicką Naukę Społeczną ujmującą się za robotnikami w duchu chrześcijańskiego miłosierdzia, jak i całe zastępy męczenników za wiarę i wolność. Kolejne rozważania zostały już poświęcone ostatniemu stuleciu przemian, które dotknęły nasz kontynent. Serial przybliża między innymi takie zagadnienia, jak: propaganda sowiecka i antypolska na Zachodzie, upadek praworządności w Unii Europejskiej, narastająca cenzura, ofensywa ruchu LGBT czy radykalny ekologizm.



Premiera już w piątek 21 lutego o godzinie 17:30 w TV Trwam.