Ograniczenie finansowania przez samorządy oraz zagraniczne fundacje programów gender, ograniczenie promocji środowisk LGBT, powołanie Rzecznika Praw Rodziny – to główne postulaty Fundacji Mamy i Taty adresowane do wszystkich klubów parlamentarnych.


„500 plus.” i „300 plus” to programy, które w znaczący sposób poprawiły finansową sytuację polskich rodzin. Jednak w opinii ekspertów to za mało, aby wzmocnić pozycję polskiej rodziny. Marek Grabowski z Fundacji „Mamy i Taty” mówi o potrzebie kolejnych działań.

Promowanie kultury prorodzinnej przez samorządy i instytucje centralne – to jeden z pięciu postulatów Fundacji, którymi powinien zająć się parlament.

Przedstawiciele Fundacji wystosowali petycję do szefów klubów parlamentarnych. Postulują w niej ograniczenie nieletnim dostępu do pornografii, ale nie tylko.

– Ograniczenie finansowania środowisk LGBT i gender przez samorządy i fundacje zagraniczne – wskazuje Marek Grabowski. 

W petycji Fundacji Mamy i Taty znalazł się też pomysł powołania Rzecznika Praw Rodziców. Potrzebę utworzenia takiej instytucji widzi 60 procent Polaków – wynika z badania przeprowadzonego przez Fundację. Wzmocnienie praw Rodziców powinno też dotyczyć szkoły – podkreśla Barbara Socha z Fundacji.

– Prawa rodziców, które są zapisane w Konstytucji, w tej chwili nie są w praktyce respektowane. Szczególnie postulat dotyczący Prawa oświatowego temu ma służyć, żeby te prawa można było w praktyce egzekwować – podkreśla Barbara Socha.   

Dlatego jest propozycja zmiany art. 86 Prawa oświatowego tak, aby każdy podmiot czy organizacja, które chcą prowadzić dodatkowe zajęcia w szkole, musiały przedstawić prospekt informacyjny o programie zajęć. Dyrekcja szkoły, a także rodzice, będą wówczas mieć większą wiedzę o tym, czego uczone są dzieci. Postulaty Fundacji chwali socjolog dr Jerzy Żurko.

– Moim  zdaniem oczywiście one są sensowne. Cieszę się, że w tej sprawie w ogóle ktoś cokolwiek robi – zaznacza dr Jerzy Żurko.

Fundacja zbiera podpisy pod petycją do parlamentarzystów. Swój podpis można złożyć przez internet na stronie Fundacji Mamy i Taty.