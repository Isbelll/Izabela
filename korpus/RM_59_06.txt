W Sejmie odbyło się posiedzenie parlamentarnego zespołu ds. debaty publicznej poświęcone problemowi ograniczania wolności słowa przez międzynarodowe korporacje.


Do udziału w posiedzeniu zaproszeni zostali przedstawiciele resortów sprawiedliwości oraz cyfryzacji.

Coraz powszechniejszy staje się problem cenzurowania lub blokowania treści o charakterze prawicowo-katolickim przez duże międzynarodowe korporacje.  Serwis YouTube usunął z kanału Radia Maryja kazanie wygłoszone przez metropolitę krakowskiego, ks. abp. Marka Jędraszewskiego. Kapłan mówił o zagrożeniach płynących z ideologii LGBT, którą określił mianem „tęczowej zarazy”. Jednocześnie nasza rozgłośnia dostała od platformy ostrzeżenie. YouTube stwierdził, że nagranie stanowiło wyraz „szerzenia nienawiści”. Ostatecznie kazanie metropolity krakowskiego zostało przywrócone.
Zdaniem posła Roberta Winnickiego, prezesa Ruchu Narodowego, konieczne są zmiany w prawie, które ograniczą ideologiczną samowolkę międzynarodowych gigantów.

– Przede wszystkim należy zdefiniować nadawcę o odpowiednim globalnym zasięgu. Nadawcę, który ma w związku z tym specjalną pozycję na rynku i specjalne obostrzenia związane z tą monopolistyczną pozycją. Nie może być tak, że monopolista jest w stanie wykluczyć kogokolwiek z debaty publicznej na podstawie własnego, ideologicznego, lewicowego widzimisię. To musi być zmienione. Prawodawstwo powinno w tym kierunku pójść – podkreśla parlamentarzysta.

Podobnej cenzurze, ze względu na szerzone treści prawicowo-narodowe, są poddawane także inne media.

