W kwestii problematyki LGBT (…) Polska nie może się liczyć z zewnętrznymi oczekiwaniami, jeżeli chce zachować swoją tożsamość – zaznaczył prezes PiS-u Jarosław Kaczyński.

W Polskim Radiu lider Zjednoczonej Prawicy był pytany o tzw. związki partnerskie, postulaty środowisk homoseksualnych w tym obszarze i adopcję dzieci przez takie pary. Dziennikarz przytoczył wypowiedzi opozycji, która opowiada się za uchwaleniem prawa, które daje przywileje parom homoseksualnym, a w sprawie przyznania im prawa do adopcji chcą dalszej dyskusji.

Jarosław Kaczyński pytany, jak rozumie takie stanowisko polityków opozycji ocenił, że „jest to kwestia realizacji planu wiceprezydenta Pawła Rabieja”.

– To jest po prostu kwestia realizacji pewnych zewnętrznych oczekiwań, z którymi Polska w żadnym razie nie może się liczyć, jeżeli chce być po prostu Polską i zachować swoją tożsamość. Mówimy – watro być Polakiem, warto, żeby Polska trwała – to powinno być drogowskazem dla polskiej polityki, powinno być drogowskazem dla polityków wszystkich opcji. Niestety tak nie jest, mówię o tym z bólem, ale jest w tym wiele czystego cynizmu, bo poglądy – te prawdziwe – można było już usłyszeć – mówił Jarosław Kaczyński.

Prezes PiS był też pytany o kwestię krytyki środowisk LGBT. Jarosław Kaczyński podkreślił, że jest to sprawa dotycząca wolności – m.in. słowa, przekonań, wolności religijnej i nauki. Wskazał, że w wielu krajach i społeczeństwach tę wolność się likwiduje.

Jak mówił „ten proces niestety (…) przybiera formy drastyczne”.

– W Szkocji wyrzuca się ze szkoły chłopca, który stwierdził – zgodnie z oczywistością – że są kobiety i mężczyźni i że innej płci nie ma – powiedział Jarosław Kaczyński.