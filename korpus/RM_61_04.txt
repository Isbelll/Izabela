Tłumaczenie posła Piotra Misiło ws. umieszczenia przez niego symbolu Polski Walczącej na tle flagi LGBT jest kompromitacją i świadczy o tym, że jest niewłaściwą osobą na niewłaściwym miejscu – powiedział w poniedziałek PAP warszawski radny PiS Jacek Ozdoba.
W ten sposób radny odniósł się do oświadczenia z przeprosinami, które poseł PO-KO Piotr Misiło zamieścił w poniedziałek na Twitterze w związku z umieszczeniem przez siebie graficznego znaku Polski walczącej na tle tęczowej flagi. W niedzielę Misiło zamieścił na swoim profilu na Twitterze grafikę, na której znak Polski Walczącej umieszczono na tle tęczowej flagi, uchodzącej za symbol LGBT. Grafikę poseł podpisał: „#ChwałaBohaterom”.
W poniedziałek Misiło przeprosił za wcześniejszy wpis.
„Chciałbym przeprosić każdego, kto mógł poczuć się w jakikolwiek sposób urażony moją interpretacją hołdu dla ofiar Powstania. Nie to było moją intencją” – oświadczył na Twitterze poseł.
Odnosząc się do tego oświadczenia Jacek Ozdoba w rozmowie z PAP ocenił, że jest ono kompromitacją.
„Pan poseł Misiło jest dorosłym mężczyzną i posłem na Sejm RP. Tego typu tłumaczenie jest kompromitacją i brakiem panowania nad tym, w jaki sposób wyraża swoje opinie, co świadczy o tym, że jest to niewłaściwą osoba na niewłaściwym miejscu” – podkreślił radny.
Wcześniej w poniedziałek Ozdoba złożył zawiadomienie do prokuratury w sprawie możliwości znieważenia przez Misiłę symbolu Polski Walczącej. Jak mówił PAP, chodzi o zbadanie, czy poseł Misiło, umieszczając w sieci swą grafikę, naruszył art. 3.1 ustawy o ochronie znaku Polski Walczącej (przepis ten mówi, że „kto publicznie znieważa Znak Polski Walczącej, podlega karze grzywny”).
Ozdoba ocenił też, że umieszczenie przez Misiłę znaku Polski Walczącej na tle tęczowej flagi jest profanacją.
„Żądam od prezydenta Warszawy Rafała Trzaskowskiego natychmiastowej interwencji do władz Platformy Obywatelskiej i władz klubu PO-KO o ukaranie posła Misiło w związku ze znieważeniem symbolu chronionego prawem” – powiedział.
Oburzenie postem Misiły wyraził m.in. wiceminister sprawiedliwości Michał Wójcik. Jak ocenił, czyn posła PO-KO jest „haniebny”. On również jest zdania, że polityk naruszył prawo.