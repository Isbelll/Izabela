Rzecznik Praw Obywatelskich Adam Bodnar skarży gminy, które przyjęły uchwały o przeciwdziałaniu ideologii LGBT. Jego zdaniem to przejaw dyskryminacji i uderzenie w prawa człowieka. Chodzi m.in. o gminy Istebna, Lipinki i Serniki. Skargi rzecznika trafiły do wojewódzkich sądów administracyjnych. 

Politolog prof. Mieczysław Ryba zauważa jednak, że to właśnie środowiska LGBT niejednokrotnie przejawiały brak tolerancji i szacunku wobec osób wierzących.

– To właśnie na tych marszach raz za razem pojawia się uderzanie w religię, naśmiewanie się z symboli czy obrzędów religijnych. Jeśli (Adam Bodnar – red.) dobrze by się przyjrzał, to tutaj powinien występować w obronie praw ludzi wierzących. Natomiast oczywiście tego typu deklaracje samorządów, sprzeciwiające się propagandzie ideologii LGBT – w żaden sposób nie dotyczą osób, ale właśnie ideologii. Wiemy, że ona się szerzy i wszystkimi możliwymi kanałami życia państwowego oraz społecznego próbuje się ją promować i wciskać ludziom na siłę – mówi prof. Mieczysław Ryba.

Rzecznik Praw Obywatelskich zapowiada kolejne skargi na uchwały o przeciwdziałaniu ideologii LGBT.

Podobne dokumenty obowiązują obecnie w ponad 50-ciu gminach, powiatach i niektórych województwach. Wciąż dołączają do nich kolejne samorządy.