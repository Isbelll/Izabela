Instytut Ordo Iuris domaga się odpowiedzi od władz Warszawy, jak będzie wyglądała edukacja seksualna w stołecznych szkołach. Wprowadzenie takich zajęć już od września zapowiedział prezydent miasta Rafał Trzaskowski.

Na początku roku prezydent Warszawy podpisał Kartę LGBT+. Jednym z jej założeń jest wprowadzenie do stołecznych szkół zajęć z tzw. edukacji seksualnej. Istnieje wiele obaw, że będzie to narzędzie seksualizacji najmłodszych w duchu groźnej ideologii LGBT.

Dotychczas nie zostały przeprowadzone konsultacje społeczne dot. wprowadzenia takich zajęć. Nie wiadomo, kto jest odpowiedzialny za napisanie programu zajęć ani jakie mają być ich podstawowe założenia. Ratusz unika konkretnych odpowiedzi.

Instytut Ordo Iuris już od marca stara się uzyskać informacje na ten temat – wskazał wiceprezes Instytutu dr Tymoteusz Zych.

– Już 7 marca br. złożyliśmy do Urzędu Miasta Warszawy szereg szczegółowych pytań dotyczących sposobu wdrażania deklaracji. Te pytania dotyczyły chociażby udostępnienia nam danych dotyczących działań, które wiążą się z wdrażaniem tego dokumentu przez władze Warszawy; udostępnienia dokumentów, które wiążą się z operacjonalizacją deklaracji LGBT; podania podstawowych informacji na temat kosztów jej wdrażania – mówił dr Tymoteusz Zych.

Instytut Ordo Iuris zaznacza, że istnieje duże zagrożenie, iż program zajęć z tzw. edukacji seksualnej jest pisany przez aktywistów LGBT. Wnioskuje też o przeprowadzenie konsultacji społecznych w sprawie kształtu zajęć.

Instytut zaznacza, że sam proces tworzenia podpisanej w lutym Karty LGBT+ był bardzo niejasny. Dokument nigdy nie został poddany konsultacjom, nie głosowała nad nim Rada Miasta.

