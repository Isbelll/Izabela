Deklaracja LGBT+ narusza autonomię polskiej rodziny. Głosy oburzenia są uzasadnione, podpisuję się pod nimi – powiedziała w środę szefowa MRPiPS Elżbieta Rafalska. Dodała, że podpisanie deklaracji to droga donikąd.

W połowie lutego prezydent Warszawy Rafał Trzaskowski podpisał dokument „Warszawska polityka miejska na rzecz społeczności LGBT+”, tzw. deklarację LGBT+.

Dokument zakłada działania w takich obszarach, jak: bezpieczeństwo, edukacja, kultura i sport, administracja, a także praca. W dziedzinie edukacji w deklaracji zapowiedziano m.in. wprowadzenia edukacji antydyskryminacyjnej i seksualnej w każdej szkole, uwzględniającej kwestie tożsamości psychoseksualnej i identyfikacji płciowej, zgodnej ze standardami i wytycznymi Światowej Organizacji Zdrowia (WHO).

Minister rodziny pytana o ten temat w telewizji wPolsce.pl stwierdziła, że podpisanie deklaracji LGBT+ to „droga donikąd”. Dodała, że w naszym kraju obowiązują „regulacje prawne, które na tego typu działania nie pozwalają”.

„Niezależnie od tego, jak byśmy to krytykowali, to (deklaracja – PAP) absolutnie narusza autonomię polskiej rodziny. To co my uważamy za bezcenną wartość, za fundament tej rodziny, to żeby rodzice ponosili odpowiedzialność” – oceniła minister Elżbieta Rafalska.

Dodała, że standardy wskazane przez WHO są nie do przyjęcia.

„Głosy oburzenia są uzasadnione, ja się pod nimi też podpisuję” – podkreśliła szefowa MRPiPS.

W dokumencie opracowanym w 2012 r. przez Światową Organizację Zdrowia (WHO) przedstawiono zalecane standardy edukacji seksualnej, które określają, co dzieci i młodzież w zależności od wieku powinny wiedzieć i rozumieć, jakie sytuacje i wyzwania czekają na nie i jak powinny sobie z nimi radzić, a także, jakie wartości i postawy powinny zostać w ich przypadku ukształtowane.

Jak podkreślają ich autorzy, standardy dotyczą wszystkiego, co należy rozwinąć u dzieci i młodzieży tak, aby utrzymały zdrowie, wykazywały pozytywne nastawienie i czerpały satysfakcję z własnej seksualności.

W dokumencie podkreślono, że edukacja seksualna człowieka rozpoczyna się w momencie narodzin i trwa całe życie. Zwrócono uwagę, że najistotniejszą rolę, zwłaszcza we wczesnym okresie rozwoju dziecka, odgrywają rodzice. Stanowią oni także wzorce pełnienia ról płciowych oraz wyrażania emocji, seksualności i czułości.

Autorzy publikacji zaznaczają, że edukacja seksualna powinna być dostosowana do wieku, stopnia rozwoju młodych osób i zdolności rozumienia, a także do kultury, z jakiej się wywodzą, uwzględniając społeczno-kulturową tożsamość płci.