Na najbliższym spotkaniu zradykalizujemy wątki poruszone ostatnio.
„Born in Flames” to klasyka filmu feministycznego, LGBT, a także lewicowego aktywizmu. To paramokumentalna wizja historii, w której lata 60. doprowadziły w Ameryce do próby budowy państwa socjalistycznego. Jest to opowieść o ciągłej walce o emancypację, a także o tym, że prywatne jest polityczne.
W kontekście filmu przyjrzymy się temu, co może oznaczać przestrzeń emancypacji, a także ugenderowieniu przestrzeni późnej nowoczesności. Zastanowimy się także nad tym, jakie znaczenie dla relacji prywatne-publiczne miało kino dokumentalne oraz jego wizualne kody. Zaczniemy również domykać wątki poruszane podczas całego cyklu i umieścimy film Borden w szerszym kontekście wcześniejszych rozważań. Cykl wykładów i projekcji opowiadający o politycznych znaczeniach przestrzeni filmowej poprzez XVII-wieczne niderlandzkie malarstwo oraz jego teorię. Dlaczego właśnie malarstwo holenderskie XVII wieku? Ponieważ był to czas narodzin globalnego kapitalizmu, ponieważ nowożytna wizualność cały czas na nas oddziałuje, ponieważ żyjemy w czasach neobaroku, ponieważ w Niderlandach powstały wtedy podwaliny nowoczesnej sfery i przestrzeni publicznej. Ponieważ pytania, które stawiają dzisiaj tamte sztuki wizualne, pozwalają inaczej spojrzeć na współczesność.

W drugim semestrze zajmiemy się przede wszystkim wykorzystaniami filmowych rozwiązań przestrzennych do krytyki współczesności. Oczywiście można powiedzieć, że w utajony sposób zajmowaliśmy się tym już przez cały pierwszy semestr, jednak teraz zmienimy nieco ogniskową naszego spojrzenia.

Będziemy analizować przestrzenie filmowe przede wszystkim z perspektywy porażek „nowoczesności” i „ponowoczesności”, czy raczej wiązanych z nimi nadziei. Będziemy więc mówić o (po)nowoczesnych iluzjach / złudzeniach, które ujawniają się poprzez konkretne rozwiązania przestrzenne zastosowane przez konkretnych twórców. Perspektywa kultury wizualnej XVII wieku będzie jednak regularnie powracać jako kontekst/punkt odniesienia.

Cykl składa się z odbywających się na przemian wykładów oraz projekcji filmów poprzedzonych wstępnymi referatami.