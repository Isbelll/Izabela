W przyszłym tygodniu Fundacja Życie i Rodzina ma złożyć w Sejmie tysiąc podpisów pod obywatelskim projektem „Stop LGBT”, który wprowadza zakaz tzw. parad równości. Ta liczba podpisów jest niezbędna do utworzenia komitetu inicjatywy ustawodawczej.
Jeśli marszałek Sejmu pozytywnie rozpatrzy wniosek w tej sprawie, to inicjatorzy będą mieli trzy miesiące na zebranie pod projektem 100 tys. podpisów.
Krzysztof Kasprzak z Fundacji Życie i Rodzina w rozmowie z Radiem Maryja wskazał, że projekt ma przywrócić normalność i chronić polską rodzinę przed agresją środowisk LGBT.
– Przez ostatni rok towarzyszyliśmy tym paradom i organizowaliśmy kontrmanifestacje, nagrywaliśmy to, co się dzieje podczas parad. Tak naprawdę te parady w większości przypadków to jest zadanie dla prokuratury ze względu na skandaliczne rzeczy, które się tam dzieją – zgorszenie publiczne, profanacje symboli narodowych i religijnych, agresja wobec środowisk konserwatywnych, a przede wszystkim wywracanie polskiego porządku konstytucyjnego. Mamy artykuł, który chroni polską rodzinę, chroni związek kobiety i mężczyzny, i to jest fundament naszego porządku prawnego. Te środowiska nie respektują konstytucji i łamią de facto konstytucję – zwrócił uwagę Krzysztof Kasprzak.
W Sejmie znajduje się też inna inicjatywa ustawodawcza Fundacji Życie i Rodzina. Chodzi o projekt „Zatrzymaj aborcję”, który przewiduje wykreślenie z polskiego prawa możliwości zabicia dziecka poczętego ze względu na podejrzenie ciężkiej nieuleczalnej choroby. Podpisało się pod nim przeszło 830 tys. Polaków.