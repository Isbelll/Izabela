Słowa Księdza Arcybiskupa otworzyły wielu ludziom oczy na znaki czasu i umocniły wielu z nas, którzy zawierzyli nauczaniu świętego Kościoła powszechnego – czytamy w liście zarządu Akademickiego Klubu Obywatelskiego oraz wydawnictwa Biały Kruk w obronie ks. abp. Marka Jędraszewskiego.

Poniżej całość listu:

Akademicki Klub Obywatelski im. Prezydenta Lecha Kaczyńskiego w Krakowie w roku 2017 powitał z radością i chlubą Ekscelencję jako Arcybiskupa Krakowskiego, dzieląc uczucia nie tylko wiernych naszej archidiecezji, lecz wszystkich ludzi dobrej woli. Dziś pragniemy wyrazić Mu swoją wdzięczność za kazanie w Bazylice Mariackiej i okazać solidarność w związku z agresywną kampaniąpolemiczną, wymierzoną w osobę Księdza Arcybiskupa, w Jego posługę wierną ortodoksji i profetycznej misji Kościoła.

Jako pracownicy nauki z krytycyzmem postrzegamy domniemaną naukowość studiów genderowych –m. in. ze względu na przymieszkę koncepcji magicznych (magiczny woluntaryzm, magiczna reinterpretacja lingwistycznej teorii aktów mowy) oraz brak ich konsyliencji z niektórymi  naukami o człowieku (w tym z biologią i antropologią fizyczną sensu stricto). Stwierdzamy, że w sferze publicznej funkcjonuje niewątpliwie ideologiczna platforma „ruchu LGBTQ”; to ideologia ze względu na rodowód (nowożytny synkretyzm kulturowy, koncepcje Marksa i Engelsa, neomarksizm), jak też ze względu na realizowany cel (głęboka, nieorganiczna przemiana prawno-ustrojowa). To ideologia emancypacji zorientowanej na konfliktowanie społeczeństwa; ideologia, która ma też swych potężnych, zdeklarowanych beneficjentów ekonomicznych.

Jako przedstawiciele zawodu otwartego na świat z niepokojem odnotowujemy negatywne skutki społeczne, pseudomedyczne, wręcz eugeniczne „ruchu LGBTQ”, o których na Zachodzie alarmuje nawet prasa liberalna. Wiek XX dostarcza analogii historycznych, które zdają się wskazywać, że w Polsce, nieco inaczej niż w mieszczańskich społeczeństwach Europy zachodniej, powtarza się metodologia gwałtownej przemiany społecznej i ustrojowej, przemiany realizowanej przez mniejszościową awangardę rewolucyjną środkami często niezgodnymi z literą lub duchem prawa, z powszechnie akceptowaną obyczajowością, z kanonami tożsamości więzi społecznej.

Swą wyrazistą wypowiedzią, opartą na prawomocnej analogii, Ksiądz Arcybiskup unaocznił doniosłość i dramatyzm decyzji światopoglądowej i obywatelskiej, przed którą stajemy w Polsce wszyscy razem i każdy z osobna. Dla chrześcijan wśród nas, Polaków, to jak gdyby czas ponownego bierzmowania. Słowa Księdza Arcybiskupa otworzyły wielu ludziom oczy na znaki czasu i umocniły wielu z nas, którzy zawierzyli nauczaniu świętego Kościoła powszechnego.

Podpisano: Zarząd Akademickiego Klubu Obywatelskiego im. Prezydenta Lecha Kaczyńskiego w Krakowie: prof. dr hab. Bogusław Dopart – przewodniczący, prof. dr hab. inż. Jan T. Duda – wiceprzewodniczący, prof. zw. dr hab. Ryszard Kantor – honorowy wiceprzewodniczący, dr inż. Janusz Opiła – sekretarz, mgr inż. Andrzej Ossowski – sekretarz.

Spotkanie modlitewne w intencji metropolity krakowskiego odbędzie się w najbliższą sobotę (10. sierpnia) o godz. 15:00 przed siedzibą Kurii przy ul. Franciszkańskiej 3.