Prezydent Warszawy wypowiedział wojnę dzieciom – mają być molestowane ideologią genderową, LGBT – ocenił w poniedziałek prezes Ruchu Narodowego, poseł Robert Winnicki. Jak mówił, trzeba się bronić i zapowiedział posiedzenie parlamentarnego zespołu ds. debaty publicznej z udziałem rodziców.

W połowie lutego prezydent Warszawy Rafał Trzaskowski podpisał tzw. deklarację LGBT+. Dokument zakłada działania w takich obszarach, jak: bezpieczeństwo, edukacja, kultura i sport, administracja, a także praca. W dziedzinie edukacji w deklaracji zapowiedziano m.in. wprowadzenie edukacji antydyskryminacyjnej i seksualnej w każdej szkole, uwzględniającej kwestie tożsamości psychoseksualnej i identyfikacji płciowej, zgodnej ze standardami i wytycznymi Światowej Organizacji Zdrowia (WHO).

Decyzja o podpisaniu deklaracji była krytykowana m.in. przez polityków PiS. W sobotnim przemówieniu w Jasionce Jarosław Kaczyński mówił m.in. o ataku na rodzinę i dzieci.

„Trudno to nazwać wychowaniem; to nie jest wychowanie, to jest właśnie socjotechnika mająca zmienić człowieka. Co jest w jej centrum? Otóż w jej centrum jest bardzo wczesna seksualizacja dzieci. To jest nie do uwierzenia; ja sam póki nie przeczytałem, nie mogłem w to uwierzyć, ale to ma się zacząć w okresie 0-4, czyli od urodzenia do czwartego roku życia” – powiedział Jarosław Kaczyński.

Winnicki odniósł się do sporu o deklarację LGBT+ podczas konferencji prasowej w Sejmie, w której uczestniczyli liderzy Konfederacji KORWiN Braun Liroy Narodowcy. Dziennikarze pytali posła o wypowiedzi polityków PO i Nowoczesnej, którzy są oburzeni krytyką deklaracji LGBT+, a także o poniedziałkową wypowiedź posłanki Joanny Scheuring-Wielgus (Teraz!), według której „PiS rozpoczął w sobotę wojnę ze środowiskiem LGBT”.

Robert Winnicki odparł, że to prezydent stolicy „wypowiedział wojnę”.

„Wojnę polskim dzieciom, warszawskim dzieciom, które mają być ideologią genderową, LGBT molestowane w szkołach, wypowiedział pan prezydent Trzaskowski” – ocenił prezes RN.

Według niego podpisana przez Trzaskowskiego tzw. karta LGBT+ jest „programem masowej demoralizacji w przestrzeni publicznej”.

„Jeśli ktoś tutaj uprawia jakąś propagandę, no to jest nią właśnie ta propaganda deprawacyjna, która jest skierowana do sfery publicznej, a zwłaszcza do najmłodszych, do najbardziej bezbronnych. I trzeba się przed tym bronić” – mówił polityk. „Będziemy organizować na ten temat posiedzenie Parlamentarnego Zespołu ds. Debaty Publicznej” – zapowiedział.

„Zaprosimy do Sejmu rodziców, zaprosimy wszystkich, którzy są oburzeni tą tęczową, lewacką rewolucją” – oświadczył.

Mówił też, że Trzaskowski próbuje tę wojnę robić „razem ze swoimi mocodawcami, panem (Grzegorzem) Schetyną”. I kontynuował: „Nie wiem, ale (Robert) Biedroń, pewnie jest w tej koalicji, bo jakby miało go nie być”.