W ostatnim czasie (…) dochodziło do wielu dziwnych i niebezpiecznych akcji, szkodzących naszym wartościom, naszej tradycji. Jeden z nauczycieli za to, że krytykował akcję LGBT, może stracić pracę. Młody chłopak, który w Płocku z krzyżem próbował manifestować przeciwko osobom, które szły w marszu gorszycieli, został przez policję siłą wyprowadzony – mówił we wtorkowych „Aktualnościach dnia” na antenie Radia Maryja Andrzej Jaworski, inicjator akcji „SOS dla Polskiej Rodziny”.

Cały czas w wielu rejonach Polski dochodzi do niepokojących działań, wymierzonych w osoby, które sprzeciwiają się ofensywie ideologii LGBT – zwrócił uwagę Andrzej Jaworski.  

– W ostatnim czasie (…) dochodziło do wielu dziwnych i niebezpiecznych akcji, szkodzących naszym wartościom, naszej tradycji. Jeden z nauczycieli za to, że krytykował akcję LGBT może stracić pracę. Młody chłopak, który w Płocku z krzyżem próbował manifestować przeciwko osobom, które szły w marszu gorszycieli, został przez policję siłą wyprowadzony, a jego rodzice są wzywani do sądu, do kuratorium, żeby się tłumaczyli z wychowania. Te tematy są bardzo gorące i cały czas nas bardzo mocno dotykają – zaznaczył.

W celu uświadomienia społeczeństwa, w jaki sposób chronić rodzinę – przede wszystkim dzieci – przed tą szkodliwą ideologią, w wielu miejscach Polski organizowane są spotkania w ramach akcji „SOS dla Polskiej Rodziny”. Kolejne miało miejsce dziś o godz. 16.00 we Włocławku. Na jutro zaplanowano następne dwa spotkania.

– Jutro natomiast o godz. 18.40 podobne spotkanie, także z panią minister Anną Gembicką będzie w Rypinie, w parafii św. Trójcy, ul. Jana Pawła II 15. Także jutro, 2 października, będzie takie spotkanie w Gdańsku, w Wyższej Szkole Społeczno-Ekonomicznej, gdzie nie tylko będzie można wziąć udział w dyskusji z udziałem radnego sejmiku kujawsko-pomorskiego Arwida Żebrowskiego oraz pana dr. Romana Gawrycha, ale także będzie specjalny występ zespołu „STENT”, który będzie miał charakter patriotyczny i rodzinny, więc na to spotkanie w Gdańsku 2 października o godz. 18.00 także bardzo serdecznie zapraszam – poinformował inicjator akcji „SOS dla Polskiej Rodziny”.

Kolejne spotkania w ramach „SOS dla Polskiej Rodziny” odbędą się 4 oraz piątego października – powiedział gość „Aktualności dnia”.

– Spotkania będą także w piątek 4 października o godz. 19.00 w Łaszczowie, w Gminnym Ośrodku Kultury przy ul. Partyzantów 12. To spotkanie będzie z panem premierem Jackiem Sasinem. W sobotę 5 października mamy dwa spotkania: o godz. 16.00 w Tyszowcach, w Samorządowym Centrum Kultury przy ul. 3 Maja 36A, a o 18.30 – w Tomaszowie Lubelskim, w Tomaszowskim Domu Kultury przy ul. Lwowskiej 72. Na to spotkanie także bardzo serdecznie zapraszam w imieniu swoim i pana premiera Jacka Sasina, ale mamy także spotkanie w niedzielę. To spotkanie w niedzielę 6 października będzie w Parczewie o godz. 16.00, w domu weselnym na ul. Lubartowskiej – wskazał Andrzej Jaworski.

Ogłoszenia nt. kolejnych spotkań dostępne są na stronie Radia Maryja na stronie sosdlapolskiejrodziny.pl, są na Facebooku, na Twitterze – podkreślił Andrzej Jaworski.

Inicjator akcji „SOS dla Polskiej Rodziny” zaprosił również słuchaczy toruńskiej rozgłośni na spotkanie w Warszawie, w którym udział weźmie minister Piotr Naimski.

– W przyszłym tygodniu we wtorek zapraszamy całą Rodzinę Radia Maryja z Warszawy i okolic o godz. 19.30 do Ośrodka Kultury na Ochocie (tj. ul. Grójecka 75). Warto już sobie ten wtorek w godzinach popołudniowych zarezerwować. Myślę, że tam będzie jedno z ciekawszych spotkań dotyczących tego, co się dzieje w stolicy. Na tym spotkaniu będzie pan minister Naimski, więc w imieniu swoim i pana ministra zapraszam – akcentował gość Radia Maryja.