Nie jest powiedziane, że nowy kandydat Platformy Obywatelskiej będzie szybko odbierał głosy Szymonowi Hołowni i zdobędzie takie poparcie, żeby można było powiedzieć, że zmiana kandydata była warta, bo osiągnięto drugie miejsce. Myślę, że PO o to toczy batalię – powiedział w piątkowej audycji „Aktualności dnia” na antenie Radia Maryja politolog prof. Mieczysław Ryba.

Małgorzata Kidawa-Błońska nie będzie już kandydować na urząd prezydenta RP. Prof. Mieczysław Ryba powiedział, że „nie umiała ona ukrywać powszechnych cech wielu polityków Platformy Obywatelskiej”.

– Mianowicie bezideowości, miałkości przekazywanych treści i słabych kompetencji. Wymieńmy kilku znaczących polityków tej partii z ostatniego czasu – Ewa Kopacz doprowadziła do zwycięstwa Andrzeja Dudy i przegranej w wyborach parlamentarnych. Grzegorz Schetyna był uważany za postać źle sprzedającą się medialnie, nieudolną, popełniającą błędy. Przyszła Kidawa-Błońska – kandydatka na premiera i później prezydenta. Bronisław Komorowski ze swoimi wpadkami był sprawniejszy od niej – zaznaczył wykładowca Katolickiego Uniwersytetu Lubelskiego.

– To po prostu jedna z postaci, która nie umie kamuflować wszystkiego, co sobą prezentuje – dodał.

Jak zauważył politolog, „opozycja zbojkotowała wybory majowe tylko po to, żeby wymienić kandydatkę”.

– Platforma sposobem prowadzenia kampanii tak sobie zniszczyła opinię, że trudno znaleźć kogoś, kto byłby w stanie tak szybko to przełamać. (…) Nie jest powiedziane, że nowy kandydat Platformy Obywatelskiej będzie szybko odbierał głosy Szymonowi Hołowni i zdobędzie takie poparcie, żeby można było powiedzieć, że zmiana kandydata była warta, bo osiągnięto drugie miejsce. Myślę, że PO o to toczy batalię – powiedział.

Dziś przewodniczący PO Borys Budka poinformował, że nowym kandydatem tej formacji na urząd prezydenta będzie obecny prezydent Warszawy Rafał Trzaskowski

– Z czego go znamy? Z decyzji z początków jego prezydentury – deklaracji LGBT. Podpisując to wywołał potężną wojnę ideologiczną w Polsce. Zaczęły się ruchy obrony dzieci przed ideologią. Później pojawiła się katastrofa ekologiczna, która była „osładzana” przez media mu przychylne – zauważył prof. Mieczysław Ryba.