Jesteśmy zaskakiwani coraz to dziwniejszymi i bardzo niebezpiecznymi pomysłami samorządowców, którzy bardzo mocno ingerują w proces wychowawczy oraz kształtowania postaw dzieci i młodzieży. To co się stało w szkole podstawowej w Szczytnie powinno, moim zdaniem, skłonić prokuraturę do zajęcia się tym tematem z własnej inicjatywy – powiedział Andrzej Jaworski, przewodniczący Rady Instytutu „Pamięć i Tożsamość” im. św. Jana Pawła II.

W Szczytnie dzieci i młodzież w szkole podstawowej zostały zaskoczone ankietą ingerującą w ich wychowanie seksualne. Dzieci były pytane o swoje obawy przy odbywaniu stosunków seksualnych.

– Mamy sytuację taką, że wydaje nam się, iż nikt nie jest już w stanie przekroczyć kolejnej granicy kolejnego rubikonu, a niestety jesteśmy zaskakiwani coraz to dziwniejszymi i bardzo niebezpiecznymi pomysłami samorządowców, którzy bardzo mocno ingerują w proces wychowawczy oraz kształtowania postaw dzieci i młodzieży. To, co się stało w Szczytnie powinno, moim zdaniem, skłonić prokuraturę do zajęcia się tym tematem z własnej inicjatywy, dlatego że uczniowie szkół podstawowych mieli zadane przez ankieterów 64 pytania, z czego niektóre są takimi pytaniami, które wołają o pomstę do nieba – wskazał Andrzej Jaworski.

Uczniowie w Szczytnie byli pytani przez lewackich ankieterów o ich doświadczenia seksualne.

– Jeżeli pyta się nasze dzieci ze szkoły podstawowej, cyt. „Czego obawiasz się najbardziej przy uprawianiu sexu? Co mogłoby cię skłonić do współżycia? Jak myślisz, ilu twoich rówieśników ma pierwszy stosunek za sobą?” to nie są to pytania tylko i wyłącznie, które mają dać odpowiedź na jakiekolwiek pytania, tylko to jest pewna forma oddziaływania na psychikę dzieci i młodzieży. Jeżeli takie pytania są zadawane w szkole w obecności nauczyciela, to te dzieci myślą, że tutaj jest wszystko w porządku, że to wszystko jest właściwe i później zaczynają na ten temat rozmawiać i się bardziej interesować – mówił gość Radia Maryja.

Nieświadomi rodzice nic nie wiedzą na ten temat – podkreślił gość „Aktualności dnia”.

– I to jest to, co od wielu miesięcy czy lat mówimy, że pozostawienie ideologii gender, LGBT bez kontroli, będzie doprowadzało do tego, że w pewnym momencie obudzimy się w takiej sytuacji, kiedy nasze dzieci będą już zdeprawowane, będą ulegały tej ideologii. Bardzo trudno będzie nam wówczas do nich dotrzeć, ponieważ są atakowane w tę sferę, która jest najwrażliwsza, a jednocześnie najbardziej niebezpieczna i najbardziej kształtuje ich przyszłe życie – podsumował Andrzej Jaworski.