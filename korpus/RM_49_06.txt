Dziękuję wszystkim, którzy wsparli mnie w tej niełatwej sytuacji – powiedział w środę prof. Aleksander Nalaskowski po uchyleniu przez rektora UMK prof. Andrzeja Tretyna zawieszenia pedagoga. Dodał, że wszystkich czeka teraz dyskusja o wolności słowa na uniwersytetach.

Prof. Nalaskowski został zawieszony 11 września przez rektora UMK w obowiązkach nauczyciela akademickiego na trzy miesiące po wszczęciu przez rzecznika dyscyplinarnego ds. nauczycieli akademickich postępowania wyjaśniającego dotyczącego „sformułowań użytych w artykule prasowym poświęconym osobom o odmiennej orientacji seksualnej”.

W środę doszło do spotkania rektora uczelni z prof. Nalaskowskim, po którym UMK wydało komunikat o odwołaniu wcześniejszej decyzji rektora o zawieszeniu pedagoga.

„Rozmowa koncentrowała się na kwestiach dotyczących dobra Uniwersytetu i jego pracowników. Prof. dr hab. Aleksander Nalaskowski wyraził poparcie dla odwołania, złożonego przez swojego pełnomocnika, od decyzji z dnia 11 września 2019 roku o zawieszeniu w obowiązkach nauczyciela akademickiego na trzy miesiące. Rektor podjął decyzję o uwzględnieniu odwołania, jednocześnie polecając prof. Nalaskowskiemu większą roztropność w formułowaniu swoich tekstów publicystycznych” – poinformował uniwersytet na swojej stronie internetowej.

„Dziękuję wszystkim, którzy wsparli mnie w tej niełatwej sytuacji. Jestem im naprawdę wdzięczny, bo proszę mi uwierzyć, że sporo mnie to kosztowało” – powiedział prof. Nalaskowski.

Wykładowca akademicki podkreślił, że ma świadomość, w jak trudnej sytuacji znalazł się rektor UMK.

„Ja nie mogłem się cofnąć, a do niego też na pewno docierało wiele opinii z różnych stron. Wiem, jak trudna była dla niego dzisiejsza decyzja. Nie będę jej komentował. Ona sama się komentuje. Wydaje mi się, że teraz nas wszystkich czeka dyskusja o wolności słowa na uniwersytetach, o tym, czy profesorowie mogą powiedzieć tyle samo, co zwykli przechodnie” – zaznaczył prof. Nalaskowski.

O interwencję do premiera Mateusza Morawieckiego ws. zawieszenia na UMK prof. Aleksandra Nalaskowskiego zwrócił się szef Rady Mediów Narodowych, poseł PiS Krzysztof Czabański. Według niego, zawieszenie profesora to przejaw represji wobec osób sprzeciwiających się działalności środowiska LGBT.

Przewodniczący Akademickich Klubów Obywatelskich poinformowali w poniedziałek, że wysłali do ministra nauki i szkolnictwa wyższego Jarosława Gowina list ws. prof. Aleksandra Nalaskowskiego. Jak podali, list powstał m.in. „w związku z licznymi przejawami naruszeń wolności nauki”. Wystosowali również list z wyrazami poparcia do prof. Nalaskowskiego.

Natomiast doradca prezydenta RP prof. Andrzej Zybertowicz powiedział we wtorek, że zawieszenie prof. Nalaskowskiego w obowiązkach nauczyciela akademickiego nie zostało poprzedzone analizą jego felietonu. Dodał, że uczelnie powinny być miejscem spokojnej debaty.

We wtorek wicepremier, minister nauki i szkolnictwa wyższego Jarosław Gowin poinformował, że sprawa prof. Nalaskowskiego „dobiega finału”. Zaznaczył, że spodziewa się, iż „będzie to finał pomyślny”.